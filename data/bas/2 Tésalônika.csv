book	book_id	chapter	verse	text
2 Tésalônika	53	1	1	Me Paul, Silvanô lôñni Timôtéô, di ntilna likoda li bôt ba Tésalônika li li yé ikété adna ni Nyambe Tata wés lôñni Nwet le Yésu Kristô:
2 Tésalônika	53	1	2	Konangoo i mbuma ñañ lôñni nsañ bi nlôl yak Nyambe Tata lôñni Nwet le Yésu Kristô bi ba ni bé.
2 Tésalônika	53	1	3	A lôk kéé, di yé nyégsaga i ti Nyambe mayéga inyu nan ngéda yosôna. Hala a kôli inyule hémle nan i nkônde hol, hol ni hol, yak gwéha i hiki wada nan i keñep inyu nuu numpe.
2 Tésalônika	53	1	4	Inyu hala nyen bésbomede di nkônôl bé maséé ikété makoda ma Nyambe inyu hônba nan ni hémle nan ikété ndééñga yosôna lôñni mandutu ni yé i kôhna.
2 Tésalônika	53	1	5	Hala a ñunda le mbagi i Nyambe i téé sép, inyu mbagi i nyen ni bi éña le ni kôli jôp i Ane Nyambe, inyu yo nyen ni yé toi i kuhul mandutu.
2 Tésalônika	53	1	6	Inyule ni Nyambe, hala a téé yaga sép le yak nye a lona njiiha i ngii bôt ba nlona bé njiiha.
2 Tésalônika	53	1	7	Ndi bé ba ni nkôhna njiiha n’a bana hogbe lôñni bés i masoola ma Nwet le Yésu, ngéda a nlôl i ngii lôñni mimpémba nwé mi biañgel,
2 Tésalônika	53	1	8	ikété lindômbôô li hié, ngéda a nlona mapuna i ngii bôt ba nyi bé Nyambe ni ba ba nôgôl bé ñañ nlam inyu Nwet wés Yésu.
2 Tésalônika	53	1	9	Bo yaga bon b’a kôhna mbagi kogse i tjiba i boga, inyu héya bo i bisu bi Nwet ni i bisu bi lipém li ngui yé;
2 Tésalônika	53	1	10	i ngéda Nwet wés a’ lo inyu kôhna lipém lôñni bapubhaga bé, i bôt bobasôna ba ñunda le ba gwé hémle, kiki yak bé ni bi hémle ngéda di bi bôgôl bé mbôgi, b’a béñge nye i kel i, ba bak nhelek.
2 Tésalônika	53	1	11	Inyu jam li yaga nyen di nsoohe hiki ngéda inyu nan, le Nyambe wés a añ bé kiki bôt le ba kôli ni nsébla wé; ni le ni ngui yé, a boñ i loñge yôsôna i nlémél nye i nya i yôni, a yônôs ki i mam hémle nan i ntinde bé i boñ.
2 Tésalônika	53	1	12	Hala a yé inyu boñ le jôl li Nwet wés Yésu li kôhna lipém ni njel nan, ni le yak bé ni kôhna lipém ikété adna ni nye inoñnaga ni konangoo i mbuma ñañ i Nyambe wés ni i Nwet le Yésu Kristô.
book	book_id	chapter	verse	text
2 Tésalônika	53	2	1	Ndi, a lôk kéé, inyu ngéda Nwet wés Yésu Kristô a mba ha, ni ngéda d’a kodba lôñni nye, di mbat bé
2 Tésalônika	53	2	2	le ni pala bañ yôm ikété mahoñol manan, ni pala bañ to sehla inyu lipôdôl li li nene wengoñle li nlôl yak Nyambe, to nwin bôt ba nlegel, to kaat i i nene wengoñle i nlôl i béhni, bi kalak le hilo hi Yéhôva hi yé ha.
2 Tésalônika	53	2	3	Mut to wada a yumus yaga bañ bé to ndék, inyule i hilo hi hi’a lo bé handugi le batjañgbene Nyambe ba bôk ndugi ba lo, yak mut liyanmbén a yeli, nyen a’ tjiba.
2 Tésalônika	53	2	4	A ntelep ikolba hiki yom ba nsébél nyambe, tole hiki yom bôt ba mbégés, a nyagbene ki gwo, inyu hala nyen a nyén ikété témpel Nyambe, a undga i mbamba le nyemede a yé ngim nyambe.
2 Tésalônika	53	2	5	Baa ni mbigda bé le ngéda me bé me ngi yii lôñni bé, me bé béna kal bé i mam mana?
2 Tésalônika	53	2	6	Ndi nano, ni nyi nu a yé i kéñ mut liyanmbén njel, kayéle a’ yeli ndigi i ntéak wé ngéda.
2 Tésalônika	53	2	7	I yé maliga le i liyanmbén lini li mal bôdôl nson wé bisôsôli, ndi ndik letee nu a yé i kéñ njel nano a nyodi.
2 Tésalônika	53	2	8	Ha yaga nyen mut liyanmbén a’ yeli, nyen Nwet le Yésu a’ tjé ni njel bibañga bi nyo wé, a yilha ki nye yañga ni njel masoola mé ngéda a mba ha.
2 Tésalônika	53	2	9	Ndi libak le mut liyanmbén a yé ha, li yé nson u Satan ni njel mimpémba mi mam, biyimbne bi bitembee, lôñni bihélha bi mam bi bitembee,
2 Tésalônika	53	2	10	yak ni ngitelepsép lôñni malôga momasôna inyu bôt ba yé i kôhna tjiba kiki kogse inyule ba bi neebe bé gwéha i maliga kayéle ba kôhna tohi.
2 Tésalônika	53	2	11	Inyu hala nyen Nyambe a nwas le biniigana bi malôga bi yumus bo inyu boñ le ba hémle bitembee,
2 Tésalônika	53	2	12	kayéle bobasôna ba kôhna mbagi nôgôs inyule ba bi hémle bé maliga, ndi ngitelepsép yon i bi lémél bo.
2 Tésalônika	53	2	13	Ndi di yé nyégsaga i ti Nyambe mayéga ngéda yosôna inyu nan, a lôk kéé Yéhôva a ngwés, inyule ibôdôl i bibôdle, Nyambe a bi pohol bé inyu bana tohi. Hala a bi bôña inyule a bi yilha bé bapubhaga ni njel mbuu wé ni inyule ni bi hémle maliga.
2 Tésalônika	53	2	14	Inyu jam lini nyen a bi séblene bé ni njel ñañ nlam di ñañal, le ndi ni kôhna lipém li Nwet wés Yésu Kristô.
2 Tésalônika	53	2	15	Jon, a lôk kéé, telbana siñ siñ, téñbana ki ni biniigana ni bi kôhna, to ni njel nwin, to ni njel kaat i i bi lôl i béhni.
2 Tésalônika	53	2	16	Ndi Nwet wés Yésu Kristô nyemede ni Nyambe Tata wés nu a bi gwés bés, a ti ki bés hogbe i boga ni loñge botñem ni njel konangoo i mbuma ñañ,
2 Tésalônika	53	2	17	ba ti miñem minan hogbe, ba lédés ki bé le ni boñ mam malam, ni bana ki bipôdôl bilam ngéda yosôna.
book	book_id	chapter	verse	text
2 Tésalônika	53	3	1	Me nsôk kal bé le, a lôk kéé, soohana inyu yés le bañga i Yéhôva i kônde tjama bihôô bihôô, i kôhna ki lipém, ndik kiki i nkôhna jo nyoo bééni,
2 Tésalônika	53	3	2	ni le di pei i moo ma bôt ba ñem mbe ni ma bibéba bi bôt, inyule hémle i ta bé jam li bôt bobasôna.
2 Tésalônika	53	3	3	Ndi Nwet a yé maliga, nyen a’ lédés bé, a sôñ ki bé i moo ma mut mbe.
2 Tésalônika	53	3	4	Handugi hala, bés di yé nkwoog nkaa inyu nan ikété adna ni Nwet le ni yé i nôgôl biniigana gwés, ni le n’a ke ki ni bisu i nôgôl gwo.
2 Tésalônika	53	3	5	Nwet a kônde éga miñem minan i loñge njel, kayéle ni gwés Nyambe, ni hônba ki inyu Kristô.
2 Tésalônika	53	3	6	Nano a lôk kéé, di nti bé biniigana i jôl li Nwet wés Yésu Kristô le ni bagla ni hiki mankéé nu a nke nkoda, nu a nke bé inoñnaga ni mam di bi niiga bé.
2 Tésalônika	53	3	7	Inyule bébomede ni nyi lelaa ni nlama nigle bés, inyule di bi ke bé nkoda ipôla nan,
2 Tésalônika	53	3	8	di bi je bé to bijek bi mut nye ki nye yañga. Ndi, ni nson ngui lôñni ndumbba nyen di bé sal juu ni njamuha inyu boñ le di yilna bañ mut to wada ikété nan mbegee keñi.
2 Tésalônika	53	3	9	Hala a nkobla bé le di gwé bé kunde i boñ hala, ndi di bé yéñ le bésbomede di ti ndémbél le ni nla nigle.
2 Tésalônika	53	3	10	Ni maliga, ngéda di bé lôñni bé, di bé béna ti bé i oda ini le: “Ibale mut a ngwés bé sal, wee to je, a je bañ.”
2 Tésalônika	53	3	11	Inyule di nok le bahogi ikété nan ba nke nkoda, ba nsal yaga bé, ndi ba nha manyo map ikété mam ma mbéñge bé bo.
2 Tésalônika	53	3	12	Di nti i nya bôt ini oda ni maéba ikété adna ni Nwet le Yésu Kristô le: Ba nlama sal ikété nwee, ba jek bijek bomede ba nsal.
2 Tésalônika	53	3	13	I nan pes, a lôk kéé, ni waa bañ boñ loñge.
2 Tésalônika	53	3	14	Ndi ibale mut a nôgôl bé bibañga gwés bi bi yé munu kaat ini, ni mage nye, ni waa ki kiha lôñni nye, inyu boñ le a wo nyuu.
2 Tésalônika	53	3	15	To hala ni yoñ bañ nye kiki ñoo, ndi kena ni bisu i ti nye maéba kiki mankéé.
2 Tésalônika	53	3	16	Ndi Nwet nu nsañ nyemede a ti bé nsañ ngéda yosôna ikété manjel momasôna. Nwet a ba lôñni bébobasôna.
2 Tésalônika	53	3	17	Me Paul, mayéga mem mana memede me ntila ni woo wem, mon ma yé yimbne i bikaat gwem gwobisôna; haana nyen me ntila.
2 Tésalônika	53	3	18	Konangoo i mbuma ñañ i Nwet wés Yésu Kristô i ba lôñni bébobasôna.
