book	book_id	chapter	verse	text
Lôk Héber	58	1	1	I ngéda kôba, Nyambe a bi pôdôs basôgôlsôgôl bés ngandak ngélé ni njel bapôdôl, a gwéélak ki ngandak manjel.
Lôk Héber	58	1	2	Ndi nano i lisuk li dilo dini, a mpôdôs bés ni njel Man wé nu a bi téé nkôdôl mam momasôna, ni njel yé ki nyen a bi hek mam ma yé i ngii ni hana ’isi.
Lôk Héber	58	1	3	Nyen a yé titii i lipém li Nyambe lôñni bañga bañga ndémbél i libak li Nyambe, a niñis mam momasôna ni njel lipôdôl li ngui yé. Ndi ngéda a bi mal pubus bibéba gwés, a bi yén i woo walôm u Nyambe nunkeñi nyoo ngingii.
Lôk Héber	58	1	4	Jon a bi kôhna tel i i nloo i biañgel, kayéle a kôhna jôl li li nlôôha lilam iloo map.
Lôk Héber	58	1	5	Kiki hihéga, ikété biañgel, imbe añgel Nyambe a bi kal to kel yada le: “U yé man wem; i len ini, me nyila isoñ”? Tole: “M’a yila isañ, yak nye a’ yila man wem”?
Lôk Héber	58	1	6	Ndi ngéda a ntémb a lona Mbôkgwéé wé hana nkoñ ’isi, a nkal le: “Yak biañgel bi Nyambe gwobisôna bi ti nye lipém.”
Lôk Héber	58	1	7	A nkal ki inyu biañgel le: “A nyilha biañgel gwé bihégél bi mbuu, a yilha yak bagwelnson bé lindômbôô li hié.”
Lôk Héber	58	1	8	Ndi inyu Man wé, a nkal le: “Nyambe a yé yééne yoñ ane i boga ni boga; yak ntoñgo u Ane yoñ, u yé ntoñgo ane u telepsép.
Lôk Héber	58	1	9	U bi gwés telepsép, u oo liyanmbén. Inyu hala nyen Nyambe, Nyambe woñ, a bi hoo we môô ma maséé makeñi iloo baso lôñ boñ.”
Lôk Héber	58	1	10	Ni le: “Éé a Nwet, u bi tek dikuu di hisi i bibôdle, yak ngii i yé nson u moo moñ.
Lôk Héber	58	1	11	Gwon bi ga tjiba, ndi we w’a yégle; gwobisôna gw’a un kiki mbot,
Lôk Héber	58	1	12	w’a hôt ki gwo kiki mbôñgô mbot, gw’a héñhana kiki mbot. Ndi we u yé nlélém, yak nwii nwoñ nw’a bana bé lisuk kekikel.”
Lôk Héber	58	1	13	Ndi ikété biañgel, inyu imbe añgel a bi kal to kel yada le: “Yén i woo wem walôm, letee me yilha baoo boñ kiki kéhne yoñ makôô”?
Lôk Héber	58	1	14	Baa biañgel gwobisôna bi ta bé mimbuu inyu nson mpubhaga, mi Nyambe a ñep i gwel nson inyu bôt b’a kôdôl tohi?
book	book_id	chapter	verse	text
Lôk Héber	58	2	1	Inyu hala nyen i yé bés nseñ le di tibil bok mahoñol mu mam di bi nok iloo kiki di mbéna boñ, kayéle kekikel di kenek bañ haa ni hémle.
Lôk Héber	58	2	2	Inyule ibale i bañga i bi pôda ni njel biañgel i bi sôk nene le i yé maliga, i ba yak le hiki béba ni hiki liboñok li ndok li bi kôhna kogse inoñnaga ni telepsép,
Lôk Héber	58	2	3	lelaa ni d’a pei ibale di nyan i nya tohi keñi ini? Inyule Nwet wés nyen a bi bôdôl pot inyu tohi ini; Yak i bôt ba bi emble nye ba yigye inyu yés le i yé maliga,
Lôk Héber	58	2	4	yak Nyambe a kôndge mbôgi yé ni njel biyimbne ni bihélha bi mam ni mimpémba mi mam nya ndi nya, lôñni mbuu mpubi a bi kap inoñnaga ni sômbôl yé.
Lôk Héber	58	2	5	Inyule ha isi biañgel bé nyen Nyambe a bi suhus nkoñ ’isi u nlo, u di mpôdôl.
Lôk Héber	58	2	6	Ndi mbôñ yada i bi kal homa wada le: “Mut binam a yé kii le ndi u hoñol nye, to man mut le u tééda nye?
Lôk Héber	58	2	7	U bi suhus nye ndék isi biañgel; u ha nye ntut lipém ni u bibégés, u téé ki nye le a ba i ngii minson mi moo moñ.
Lôk Héber	58	2	8	U bi suhus mam momasôna isi makôô mé.” Ndi ngéda Nyambe a bi suhus mam momasôna isi yé, jam jo ki jo li bi yégle bé le a suhus bé jo isi yé. To hala, letee ni nano di yé ngi tehe le mam momasôna ma yé isi yé.
Lôk Héber	58	2	9	Ndi di ntehe toi le, Yésu nu a bi suhlana ndék isi biañgel, nano a hééba ntut lipém ni u bibégés inyule a bi son njonok letee ni nyemb, kayéle a noode nyemb inyu bôt bobasôna ni njel konangoo i mbuma ñañ i Nyambe.
Lôk Héber	58	2	10	Inyu lona ngandak bon le ba kôhna lipém, i bé i kôli le nu mam momasôna ma bi héga inyu yé, ma héga ki ni njel yé, a yilha Mbôgna tohi yap peles ni njel mandutu.
Lôk Héber	58	2	11	Inyule nu a nyilha bôt bapubhaga ni i bôt ba yé i yila bapubhaga, bobasôna ba gwé isañ wada; inyu njom ini nyen a nwo bé nyuu i sébél bo le lôkisañ,
Lôk Héber	58	2	12	ngéda a nkal le: “M’a añle lôk kéé jôl joñ; m’a bégés we ni tjémbi ikété likoda.”
Lôk Héber	58	2	13	A nkal ki le: “M’a bôdôl nye ñem.” A nkônde ki le: “Nuna-ki, me nunu ni boñge batitigi Yéhôva a bi ti me.”
Lôk Héber	58	2	14	Jon, kiki “boñge batitigi” ba gwé nyuu minsôn, hala nyen yak nye a bééna nyuu minsôn, kayéle ni njel nyemb yé, a tjé nu a gwé ngui i nol, hala wee Nsohop,
Lôk Héber	58	2	15	ni le a kobol bôt bobasôna ba bé ba tiñi kiki minkol niñ yap yosôna inyule ba nkon nyemb woñi.
Lôk Héber	58	2	16	Inyule ha biañgel bé gwon a yé toi i hôla, ndi mbôda Abraham yon a yé i hôla.
Lôk Héber	58	2	17	Jon a bé lama yila kiki “lôkisañ” ikété manjel momasôna, le ndi a yila prisi keñi i i yé konangoo ni maliga ikété nson Nyambe, kayéle a ti sesema i bikwak inyu bibéba bi litén.
Lôk Héber	58	2	18	Hala kiki nyemede a bi nok ndutu ngéda a bi kôhna manoodana, a nla hôla i bôt ba yé i kôhna manoodana.
book	book_id	chapter	verse	text
Lôk Héber	58	3	1	Jon, a lôk kéé pubhaga, bé ba ni bi kôhna nsébla i ke i ngii, béñgnana ñôma ni prisi keñi i di neebe, le Yésu.
Lôk Héber	58	3	2	A bi téñbe ni Nu a bi téé nye, kiki yak Môsi a bé mut ndéñbe ngéda a bé gwel nson ikété ndap Nyambe yosôna.
Lôk Héber	58	3	3	Inyule a bi éña le a kôli ni lipém iloo Môsi, hala kiki nu a ñoñ ndap a gwé lipém iloo ndap yomede.
Lôk Héber	58	3	4	Ni maliga, hiki ndap i ñôña ni ngim mut, ndi Nyambe nyen a bi hek mam momasôna.
Lôk Héber	58	3	5	Môsi a bé ngwelnson nu maliga ikété ndap Nyambe yosôna, yak nson wé u bé yimbne i mam ma bé lama pôda i mbus ngéda,
Lôk Héber	58	3	6	ndi Kristô a bé maliga kiki man nu a ñane i ngii ndap Nyambe. Bés bon di yé ndap Yé, ibale di ntéñbe yaga letee ni lisuk ni kunde yés i pot, yak ni botñem di ngôgbene.
Lôk Héber	58	3	7	Jon kiki mbuu mpubi u mpot: “Len, ibale ni nok kiñ yé,
Lôk Héber	58	3	8	ni lédés bañ miñem minan kiki i bi bôña i dilo di manoodana i ñoñ, ngéda ba bi nyumbla me le me bep unup,
Lôk Héber	58	3	9	i homa basôgôlsôgôl banan ba bi noode me, ba suu ki me, to hala kiki ba bi tehe minson nwem môm ma-na ma nwii.
Lôk Héber	58	3	10	Inyu hala nyen i hiai hini hi bi hindha me ñem, me kal ki le: ‘Ba nyôm ngéda yosôna ikété miñem nwap, ba mpam bé to i yi manjel mem.’
Lôk Héber	58	3	11	Jon me bi kum soñ ikété hiun hiem le: ‘B’a jôp bé ikété noi yem.’”
Lôk Héber	58	3	12	Yoña yihe, a lôk kéé, tiga le mut ikété nan a bôdôl bana béba ñem i i gwé bé hémle, inyule a yé i ke haa ni Nyambe nu a niñ;
Lôk Héber	58	3	13	ndi kena ni bisu i tina makénd bé ni bé hiki kel, ntel ba nsébél i ngéda ini le “Len,” tiga le ngui malôga i béba i lédés ñem u wada ikété nan.
Lôk Héber	58	3	14	Inyule di nyila toi bayoñ ngaba ba Kristô ibale di ntéñbe ni botñem di bééna i bibôdle letee ni lisuk.
Lôk Héber	58	3	15	Ndik kiki i nkéla le: “Len, ibale ni nok kiñ yé, ni lédés bañ miñem minan kiki ngéda ba bi nyumbla me le me bep unup.”
Lôk Héber	58	3	16	Inyule bonjee ba bi nok, ndi to hala ba nyumbla nye le a bep unup? Ni maliga, i bôt bobasôna ba bi nyodi i Égiptô isi énél i Môsi, hala bé?
Lôk Héber	58	3	17	Handugi hala, bonjee ba bi hindha Nyambe ñem môm ma-na ma nwii? I bôt bobasôna ba bi boñ béba, mim nwap mi kwo i ñoñ, hala bé?
Lôk Héber	58	3	18	Ndi bonjee a bi kumul soñ le ba ga jôp bé ikété noi yé? I bôt ba bi ndogop, hala bé?
Lôk Héber	58	3	19	Jon di ntehe le ba bi la bé jôp mu inyu ngitophémle yap.
book	book_id	chapter	verse	text
Lôk Héber	58	4	1	Jon, hala kiki mbônga i jôp ikété noi yé u ngi yii, wee di yoñ yihe, tiga le wada ikété nan a nene wengoñle a nimis wo.
Lôk Héber	58	4	2	Inyule ba bi añle yak bés ñañ nlam, ndik kiki ba bi añle yak bo; ndi bañga ba bi nok i bi bane bé bo nseñ, inyule ba bi bana bé nlélém hémle kiki i bôt ba bi emble.
Lôk Héber	58	4	3	Inyule i bés ba di bi unda le di nhémle, di njôp toi ikété noi ini, nlélém kiki a bi kal le: “Jon me bi kum soñ ikété hiun hiem le: ‘B’a jôp bé ikété noi yem,’” to hala kiki a bi mal boñ minson nwé ilole nkoñ ’isi u mbôdôl.
Lôk Héber	58	4	4	Inyule a bi pot ikété tilna yada inyu hilo hi nyônôs isaambok le: “Nyambe a bi noi i hilo hi nyônôs isaambok inyu minson nwé nwominsôna,”
Lôk Héber	58	4	5	a nkônde ki kal hana homa nunu le: “B’a jôp bé ikété noi yem.”
Lôk Héber	58	4	6	Jon, kiki njel i ngi yii inyu bôt bahogi le ba jôp ikété noi yé, hala kiki i bôt ñañ nlam u bi bôk añlana ba bi jôp bé mu inyu ndok yap,
Lôk Héber	58	4	7	a bi témb a téé hilo hipe ngéda a bi kal i mbus ntandaa ngéda ikété hiémbi hi David le: “Len”; kiki i mbôk i kéla le: “Len, ibale ni nok kiñ yé, ni lédés bañ miñem minan.”
Lôk Héber	58	4	8	Inyule ibale Yôsua a jôbna bo i homa noi, ki Nyambe a bi pot bé inyu hilo hipe i mbus ngéda.
Lôk Héber	58	4	9	Jon noi i Sabat ipe i ngi yii inyu litén li Nyambe.
Lôk Héber	58	4	10	Inyule i mut a bi jôp ikété noi i Nyambe, yak nye a noi inyu minson nwé nyemede, kiki Nyambe nyemede a bi boñ inyu minson nwé.
Lôk Héber	58	4	11	Jon di boñ ni biliya gwés gwobisôna i jôp ikété noi ini, le ndi mut to wada a noñ bañ nlélém ndémbél ndok.
Lôk Héber	58	4	12	Inyule Bañga i Nyambe i yé yômi, i gwé ki ngui, i nhoo iloo pansoñ yo ki yo i malo ima, i njôp ikété kété letee i bagal mut ni mahoñol, yak ni môñga lôñni poños bihés, i nla ki wan mahoñol lôñni bipék bi ñem.
Lôk Héber	58	4	13	Jam to jada li li bi héga li sôli bé i mis mé, ndi mam momasôna ma yé nso, ma bémbi ki i mis ma nu bésbobasôna di nlama ti ñañga.
Lôk Héber	58	4	14	Jon, kiki di gwé prisi keñi i i bi ke i ngii, Man Nyambe le Yésu, wee di téñbege i pahal hémle yés inyu yé.
Lôk Héber	58	4	15	Inyule di gwé bé prisi keñi i i nla bé nok bibomb gwés, ndi di gwé i i bi noodana ikété manjel momasôna kiki bés, ibabé nye i boñ béba.
Lôk Héber	58	4	16	Jon di kôôge bebee ni yééne ane i konangoo i mbuma ñañ lôñni makénd, kayéle di kôhna konangoo, di léba ki konangoo i mbuma ñañ inyu hôla bés i loñge ngéda.
book	book_id	chapter	verse	text
Lôk Héber	58	5	1	Inyule hiki prisi keñi i i nyôña ipôla bôt ba binam i ntééba inyu yap i gwel nson Nyambe, le i ti makébla ni bisesema inyu bibéba.
Lôk Héber	58	5	2	A nla ki unda ñem ngôô inyu bôt ba ngiyi ni minyômôk mi bôt, inyule yak nyemede a gwé gwé bibomb,
Lôk Héber	58	5	3	inyu hala nyen a nlama ti makébla inyu bibéba gwé nyemede, nlélém kiki a mboñ inyu bibéba bi litén.
Lôk Héber	58	5	4	Mut a nyoñ bé lipém lini ni nyemede, ndi a nkôhna ndik jo ngéda Nyambe a ntéé nye, ndik kiki a bi téé Arôn.
Lôk Héber	58	5	5	Jon to Kristô a bi yoñ bé lipém lini ni nyemede ngéda a bi yila prisi keñi, ndi a bi kôhna lipém ni njel Nu a bi kal nye le: “U yé man wem; i len ini, me nyila isoñ.”
Lôk Héber	58	5	6	Kiki a nkal ki homa numpe le: “U yé prisi i boga ni boga i libak li Melkisédek.”
Lôk Héber	58	5	7	I ngéda a bé niñ hana ’isi, Kristô a bi ti minyemhe ni mayagal, ni minlondok mi ngui lôñni gwiiha i bisu bi Nu a bééna ngui i tohol nye i nyemb, a bi kôhna ki ndimbhe inyu masoohe mé inyu woñi a bé kon Nyambe woñi.
Lôk Héber	58	5	8	To hala kiki a bé man wé, a bi nigil manôgla ni njel mandutu a bi kôhna.
Lôk Héber	58	5	9	Ndi ngéda a bi mal témb peles, a yila njel tohi i boga inyu bôt bobasôna ba ba nôgôl nye,
Lôk Héber	58	5	10	inyule Nyambe a bi pohol nye le a ba prisi keñi i libak li Melkisédek.
Lôk Héber	58	5	11	Di gwé ngandak mam i kal inyu yé, ndi ma nlet i toñol, inyule ni nyila bôt ba ba ntiñha i noga.
Lôk Héber	58	5	12	Inyule to hala kiki nano ni lam-ga ba baniiga, ni ngi gwé ki ngôñ le mut a témb a niiga bé biniigana bi bisu bi bipôdôl bipubi bi Nyambe ibôdôl i bibôdle, ni ntémb yak ni mbus i bana ki ngôñ ni milik, ha ni bañga bijek bé.
Lôk Héber	58	5	13	Inyule i mut a nke ni bisu i nyuñ milik a nyi bé bañga i telepsép inyule a yé mañge ntitigi.
Lôk Héber	58	5	14	Ndi bañga bijek i yé inyu minhôôlak mi bôt, inyu bôt ba nsélés ngap yap i hek pék, mu kiki ba ngwélél yo inyu yimbe maselna ipôla loñge ni béba.
book	book_id	chapter	verse	text
Lôk Héber	58	6	1	Jon, nano kiki di mal kôhna biniigana bi bisu inyu Kristô, wee di boñ biliya i yila minhôôlak mi bôt, di tiimba ha bañ tek hikuu inyu nigil mam kiki bo i tam bibéba inyu minson mi yañga, bo hémle di nhémle Nyambe,
Lôk Héber	58	6	2	bo biniigana inyu mintén ni mintén mi sôble, inyu likéhi bôt moo, inyu bitugne bi bawoga ni inyu bikééhene bi boga.
Lôk Héber	58	6	3	Hala yaga nyen d’a boñ, ibale Nyambe a neebe.
Lôk Héber	58	6	4	Inyule i bôt ba bi mal tehe mapubi, ba noode ki likébla li nlôl i ngii, li Nyambe a nti yañga, ba kôhna ki mbuu mpubi,
Lôk Héber	58	6	5	ba noode yak lipôdôl lilam li Nyambe, ni mimpémba mi mam mi nkoñ ’isi u u nlo,
Lôk Héber	58	6	6	ndi ba ke haa ni hémle; mut nye ki nye a nla ha bé témbna bo le ba tiimba hiel miñem, inyule ba ntiimba tômôl Man Nyambe i kék inyu bomede, ba nwéha ki nye nyuu i mbamba.
Lôk Héber	58	6	7	Inyule banop ba ba nôl hisi hiki ngéda, ba yé bisai bi bi nlôl yak Nyambe; inyule ba nyôôs hisi kayéle bijek bi ño inyu loñge i bôt ba nsal hio.
Lôk Héber	58	6	8	Ndi ibale hi nti ndik biloo ni kai ibe, ba ntjôô hio, ba bak bebee i tiihe hio, ba sôk ki ba ligis hio.
Lôk Héber	58	6	9	Ndi a bagwéha, to hala kiki di mpot hala, di yé nkwoog nkaa inyu nan ni mam ma yé yaga malam, mam ma nkena i tohi.
Lôk Héber	58	6	10	Inyule Nyambe a ta bé mut a téé bé sép le a hôya nson nan ni gwéha ni ñunda inyu jôl jé, hala kiki ni bi gwélél bapubhaga nson, ni nke ki ni bisu i gwélél bo nson.
Lôk Héber	58	6	11	Ndi di gwé ngôñ le hiki wada nan a unda minlélém mi makénd i bôlô, le ndi ni ba nkwoog nkaa ni botñem nan i nya i yôni letee ni lisuk,
Lôk Héber	58	6	12	kayéle ni yila bañ bôt ba yeñgi, ndi le ni nigle i bôt ba nkôhna mimbônga ni njel hémle ni wongut.
Lôk Héber	58	6	13	Inyule ngéda Nyambe a bi ti Abraham mbônga, kiki a bé bé le a kum soñ ni mut nu a nloo nye, a bi kum soñ ni nyemede,
Lôk Héber	58	6	14	a kal le: “M’a sayap yaga we, m’a bulus yaga ki we.”
Lôk Héber	58	6	15	Jon ngéda Abraham a bi unda wongut nyen a bi kôhna mbônga unu.
Lôk Héber	58	6	16	Inyule mut binam a nkum soñ ni mut nu a nloo nye; i ngéda a mal kum soñ, wee lisuk li ndañ li, inyule hala a yé bibep inyu yé.
Lôk Héber	58	6	17	Hala nyen yak Nyambe, ngéda a bi kit le a ntibil unda i bôt ba bi kôhna mbônga le bitééne gwé bi nla bé set, a bi kum soñ le hala a ba bibep,
Lôk Héber	58	6	18	kayéle ni njel i mam mana mo ima ma ma nla bé set, Nyambe a nla bé tembee mu mam ma, bés ba di bi jôp ngwéé ikété lisolbene, di bana ngandak makénd inyu kabda i botñem i téé bés i bisu.
Lôk Héber	58	6	19	Di gwé i botñem ini kiki hikoba hi sitima inyu biniñ gwés, i nla bé set, i umi ki siñ, i njôbna ki bés letee ni mbus libadô,
Lôk Héber	58	6	20	i homa mut a mbôk bés i bisu le Yésu a bi jôp inyu yés, nyen a mal yila prisi keñi i libak li Melkisédek i boga ni boga.
book	book_id	chapter	verse	text
Lôk Héber	58	7	1	Inyule i Melkisédek nunu, kiñe Salem, prisi i Nyambe Nungingii, nyen a bi boma Abraham i matémb mé ngéda a bi mal nol bikiñe, a sayap Abraham;
Lôk Héber	58	7	2	Abraham a bi ti nye jôga jada ikété jôm li gwom gwé gwobisôna. Jam li bisu, jôl jé li nkobla le “Kiñe Telepsép,” a bak ki kiñe Salem, hala wee “Kiñe Nsañ.”
Lôk Héber	58	7	3	Mut to wada a nyi bé isañ to nyañ, to kaat yé lihaa, to bibôdle bi dilo tjé, to lisuk li niñ yé, ndi a bi yila wengoñle Man Nyambe; jon a nyégle prisi ngélé yada inyu yosôna.
Lôk Héber	58	7	4	Nuna-ki lelaa i mut nunu a bé bañga mut, nyen isañ lihaa le Abraham a bi ti jôga jada ikété jôm li tik gwom bi mbuma.
Lôk Héber	58	7	5	I yé mbale le inoñnaga ni mbén Môsi, bon ba Lévi ba ba bi kôhna nson wap prisi ba bi kôhna ki biniigana le ba yoñ jôga jada ikété jôm mu gwom bi litén, hala wee lôkisañ yap, to hala kiki yak bana ba yé mbôda Abraham.
Lôk Héber	58	7	6	I mut nunu a bi lôl bé i lihaa li Lévi, ndi a bi yoñ jôga jada ikété jôm yak Abraham, a sayap ki nu a bi kôhna mimbônga.
Lôk Héber	58	7	7	Ibabé pééna, nunkeñi nyen a nsayap nuntitigi.
Lôk Héber	58	7	8	Inyu ba bisu, i bôt ba yé i wo bon ba nkôhna jôga jada ikété jôm; ndi inyu nu a bi yoñ jo, a yé mut nu mbôgi i ntiba le a yé i niñ.
Lôk Héber	58	7	9	Jon i nla kéla le yak Lévi, nu a kôhna jôga jada ikété jôm, a bi ti jôga jada ikété jôm ni njel Abraham,
Lôk Héber	58	7	10	inyule a bé ngi gwéé ikété mbôda sôgôlsôgôl wé ngéda Melkisédek a bi boma Abraham.
Lôk Héber	58	7	11	Ibale nson prisi u Lôk Lévi u bé le u lona libak li peles (inyule u bé ikété bitelbene bi mbén Môsi litén li bi kôhna), umbe nseñ u yé i bana ki prisi keñi ipe, i i nkéla le i yé i libak li Melkisédek, ndi ha i libak li Arôn bé?
Lôk Héber	58	7	12	Inyule kiki ba yé i héñha nson prisi, wee i yé nseñ le ba héñha yak mbén Môsi.
Lôk Héber	58	7	13	Inyule i mut ba mpôdôl i mam mana a bi lôl i litén lipe; mu litén li, mut to wada a bi gwel bé nson i juu li bisesema.
Lôk Héber	58	7	14	Inyule i nyiba loñge loñge le Nwet wés a nlôl i litén li Yuda, ndi Môsi a bi pot bé jam jo ki jo le biprisi bi nlôl mu litén li.
Lôk Héber	58	7	15	Ndi hala a bi kônde ki yiba ibabé pééna ngéda prisi ipe i bi nene, i i yé kiki Melkisédek,
Lôk Héber	58	7	16	nu a nyila bé prisi ni njel lihaa jé i pes minsôn kiki mbén Môsi i mbat, ndi ni njel ngui niñ i i nla bé tjiba.
Lôk Héber	58	7	17	Inyule tilna yada i mbok mbôgi inyu yé le: “U yé prisi i boga ni boga i libak li Melkisédek.”
Lôk Héber	58	7	18	Jon Nyambe a bi mélés nlômbi mbén inyule i mbomb, i nla bé to hôla bés.
Lôk Héber	58	7	19	Inyule mbén Môsi i bi yilha bé yom yo ki yo peles, ndi malo ma bañga botñem ma bi yilha mam peles, ni i njel ini ki nyen di nkôôge bebee ni Nyambe.
Lôk Héber	58	7	20	Handugi hala, i prisi ini i bi tééba bé ibabé i kum soñ,
Lôk Héber	58	7	21	(inyule ni maliga, ngim bôt i bi yila biprisi ibabé i kum soñ, ndi nunu a bi yila prisi ni njel soñ ba bi kum inyu yé; Nu a bi kum soñ nyen a bi kal le: “Yéhôva a mal kum soñ, a’ héñha bé to mahoñol mé; ‘U yé prisi i boga ni boga’”),
Lôk Héber	58	7	22	hala nyen yak Yésu a bi yila bibep bi bañga malômbla.
Lôk Héber	58	7	23	Jam lipe ki, ngandak bôt i bé lama yila biprisi, wada mbus wada, inyule nyemb i bé kéñ bo njel i kena nson wap ni bisu,
Lôk Héber	58	7	24	ndi kiki a niñ i boga ni boga, a gwé bé bôt ba nyiha nye mu nson wé prisi.
Lôk Héber	58	7	25	Inyu hala nyen a nla tohol i nya i yôni ba ba nkôôge Nyambe bebee ni njel yé, inyule a niñ ngéda yosôna i yemhe inyu yap.
Lôk Héber	58	7	26	Inyule i nya prisi keñi ini yaga yon i kôli ni bés, i i yé maliga, ngi nsohi, ngi liton li mahindi, mbaglak ni baboñbéba, i nkôhna ki lipém nyoo i ngingii.
Lôk Héber	58	7	27	Maselna ni bini biprisi bikeñi bipe, a gwé bé le a ti bisesema hiki kel; pok, le a bôk a ti gwo inyu bibéba gwé nyemede, i mbus inyu bibéba bi litén; inyule a bi boñ hala ngélé yada inyu yosôna ngéda a bi sem nyemede.
Lôk Héber	58	7	28	Inyule i bôt ba gwé bibomb bon mbén Môsi i ntéé kiki biprisi bikeñi; ndi i mbus mbén Môsi, lipôdôl li soñ ba bi kum jon li ntéé Man, nu a bi yila peles i boga ni boga.
book	book_id	chapter	verse	text
Lôk Héber	58	8	1	Ndi nlôm jam munu mam di yé i pot, nye nunu le: Ntén prisi keñi unu won di gwé, a bi yén i woo walôm u yééne ane Nyambe nunkeñi nyoo i ngii,
Lôk Héber	58	8	2	nyen a yé ngwélél nu homa mpubhaga ni nu bañga lap le Yéhôva nyen a bi oñ, ha mut binam bé.
Lôk Héber	58	8	3	Inyule hiki prisi keñi i ntééba inyu ti makébla lôñni bisesema; jon i bé nseñ le yak nunu a bana ngim yom i ti.
Lôk Héber	58	8	4	Ibale a bak hana ’isi, ki a ta bé prisi, inyule ngim bôt i yé le yon i nti bisesema inoñnaga ni mbén Môsi.
Lôk Héber	58	8	5	I bôt bana ba ngwel nson mpubhaga u u yé ndémbél ni titii i mam ma ngii; nlélém kiki Nyambe a bi ti Môsi oda ngéda a bé bebee ni oñ lap: Inyule a nkal le: “Yoñ yihe le u boñ mam momasôna inoñnaga ni ndémbél u bi tehe i hikôa.”
Lôk Héber	58	8	6	Ndi nano Yésu a bi kôhna bañga nson, inyule a yé ki ñat bañga malômba ma ma bi tééba inoñnaga ni mbén i ngii bañga mimbônga.
Lôk Héber	58	8	7	Ibale malômbla ma bisu ma bana bé nsohi, ki ma nyônôs ima ma ta bé nseñ.
Lôk Héber	58	8	8	Inyule a yé toi i ôm litén nsohi ngéda a nkal le: “Yéhôva a nkal le: ‘Nuna-ki! Dilo di nlo le m’a boñ malômbla ma yondo ni ndap Israel lôñni ndap Yuda.
Lôk Héber	58	8	9	Ma ga ba bé kiki malômbla me bi boñ ni basôgôlsôgôl bap i kel me bi gwel bo woo inyu nyodna bo i loñ Égiptô; inyule ba bi téñbe bé ni malômbla mem, jon me bi waa tôñ bo,’ hala nyen Yéhôva a mpot.
Lôk Héber	58	8	10	“Yéhôva a nkal le: ‘Inyule mana mon ma yé malômbla m’a boñ ni ndap Israel i mbus dilo di. M’a ha mambén mem ikété mahoñol map, m’a tila ki mo ikété miñem nwap. M’a yila Nyambe wap, yak bo b’a yila litén jem.
Lôk Héber	58	8	11	“‘Ndi mut to wada ikété yap a’ niiga ha bé mut wé loñ, to maasañ, to kal nye le: “Yi Yéhôva!” inyule bobasôna ba ga yi me, ibôdôl nu a nlôôha ntitigi ikepam nu a nlôôha nkeñi ikété yap.
Lôk Héber	58	8	12	Inyule m’a kônôl bo ngoo inyu maboñok map ma ngitelepsép, m’a hoñol ha bé ki to bibéba gwap.’”
Lôk Héber	58	8	13	I ngéda a nkal le “malômbla ma yondo,” wee a mal unda le ma bisu ma ntagbe ngéda. Ndi i jam li ntagbe ngéda, li un ki, wee li yé bebee ni nyoi.
book	book_id	chapter	verse	text
Lôk Héber	58	9	1	Ndi malômbla ma bisu ma bééna matéak inyu nson mpubhaga, ma ban-ga homa mpubhaga hana ’isi.
Lôk Héber	58	9	2	Inyule tuñ bisu i lap i bi ôña, yon i bééna tééne lambe ni téblé, lôñni bret bi makébla; ba nsébél yo le Homa mpubhaga.
Lôk Héber	58	9	3	Ndi tuñ i lap ba nsébél le Homa a nlôôha mpubhaga i bé i mbus libadô li nyônôs iba.
Lôk Héber	58	9	4	Mu nyen beglene binjinjiñ i gôl i bééne lôñni nkuu malômbla u u bé nhook ni gôl homa nyensôna, mukété nyen himbôga hi mana hi bééne, ni kék Arôn i i bi too, lôñni dibambha di ngok di malômbla;
Lôk Héber	58	9	5	ndi yiye i bikérubim bi lipém i bé i ngii nkuu, i bé hô ngudul bikwak. Ndi ngéda bé ini nano le di toñol i mam mana momasôna.
Lôk Héber	58	9	6	I ngéda gwom bini bi mal ôña hala, biprisi bi njôp i tuñ bisu ngéda yosôna inyu gwel minson mimpubhaga;
Lôk Héber	58	9	7	ndi prisi keñi i njôp yotama ikété tuñ i nyônôs iba ngélé yada hiki nwii, a ban-ga matjél le a nti inyu yé nyemede ni inyu bibéba litén li mboñ inyu ngiyi.
Lôk Héber	58	9	8	Hala nyen mbuu mpubi u ntibil toi unda le njel i nkena i homa mpubhaga i bé ngi yeelana ntel wonsôna lap bisu i bé i ngi téé.
Lôk Héber	58	9	9	I lap ini i yé hihéga inyu ngéda i len; inoñnaga ni bitelbene bini, makébla lôñni bisesema bi ntiba. Ndi to hala, bi nla bé boñ le kiññem i mut a yé i gwel nson mpubhaga i yila peles.
Lôk Héber	58	9	10	Bi yé ndik bijeje ni binyonyo, ni ngandak mintén mi manjel inyu pubus bôt ni inyu pubus gwom. Bi bé matéak inyu nyuu minsôn letee ntéak ngéda inyu kodol mam u kola.
Lôk Héber	58	9	11	Ndi ngéda Kristô a bi lo kiki prisi keñi i mam malam ma ma bi mal lo, a bi jôp ikété lap i i yé bañga ni peles iloo lap bisu, i i ta bé ñoñok ni moo, hala wee i tane bé hana nkoñ ’isi.
Lôk Héber	58	9	12	A bi jôp bé i homa mpubhaga ni matjél ma bibép bi kembee, to ni ma bon ba nyaga, ndi a bi jôp ni matjél mé nyemede ngélé yada inyu ngélé yosôna, a kuhul ki bés tohi i boga.
Lôk Héber	58	9	13	Inyule ibale ba nwes matjél ma bibép bi kembee ni ma balôm ba nyaga, lôñni libu li ngond nyaga i ngii bôt ba bi hooba mahindi le ma pubus bo kayéle minsôn nwap mi ba mapubi,
Lôk Héber	58	9	14	bôô ni ngélé yañen ni matjél ma Kristô, nu a bi ti nyemede yak Nyambe ngi liton li mahindi ni njel mbuu mpubi u boga? Ngo ma ga pubus kiññem yés inyu minson mi yé nwok kayéle di gwel nson mpubhaga inyu Nyambe nu a niñ.
Lôk Héber	58	9	15	Inyu hala nyen a yé ñat malômbla ma yondo, inyu boñ le i bôt ba bi séblana ba kôhna mbônga u bum i boga. Hala kiki ni njel binoñ, nyemb yé i nkobol bo ni bibéba ba bi boñ isi malômbla ma bisu.
Lôk Héber	58	9	16	Inyule i homa malômbla ma yéne, i mbéda nyemb i mut nu a mboñ malômbla,
Lôk Héber	58	9	17	inyule malômbla ma gwééne ndik ngui i mbus nyemb, hala kiki ma gwé bé ngui ntel wonsôna i mut a mboñ malômbla a ngi yii i niñ.
Lôk Héber	58	9	18	Jon to malômbla ma bisu ma bé bé le ma bana ngui ibale matjél ma kuba bé.
Lôk Héber	58	9	19	Inyule ngéda Môsi a bi mal kal litén biniigana bi Mbén gwobisôna, a yoñ matjél ma bon ba nyaga ni ma bibép bi kembee, lôñni malép, ni kôyôp libadô li mahuu ma ntômba, yak ni tjai di e hisôp, a nwes mo i ngii kaat malômbla ni i ngii litén jolisôna,
Lôk Héber	58	9	20	a kal le: “Mana mon ma yé matjél ma malômbla Nyambe a nti bé oda le ni tééda.”
Lôk Héber	58	9	21	A bi nwes ki matjél i ngii lap ni i ngii biébél gwobisôna bi nson mpubhaga.
Lôk Héber	58	9	22	Ñ, inoñnaga ni mbén Môsi, matjél ma mpubus bebee le mam momasôna; handugi le matjél ma kuba, nwéhél i bibéba i nla bé ba.
Lôk Héber	58	9	23	Jon, hala a bé nseñ le dihéga di mam ma ngii di pubhana ni njel bisesema bini, ndi mam ma ngii momede ma mbat bañga bañga bisesema.
Lôk Héber	58	9	24	Inyule Kristô a bi jôp bé i homa mpubhaga nu a bi ôña ni moo, a bak pôna i bañga homa mpubhaga, ndi a bi jôp i ngii yomede, kayéle a telep i bisu bi Nyambe inyu yés.
Lôk Héber	58	9	25	A bi boñ bé hala inyu ti nyemede ngandak ngélé, kiki ngéda prisi keñi i bé jôp ikété homa mpubhaga hiki nwii lôñni matjél ma ma ta bé mé.
Lôk Héber	58	9	26	Ibale hala, ki a bé lama le a nok ndutu ngandak ngélé ibôdôl i bibôdle bi nkoñ ’isi. Ndi nano, a bi nene ngélé yada inyu ngélé yosôna i mamélél ma nkoñ ’isi inyu héya béba ni njel i sem a bi sem nyemede.
Lôk Héber	58	9	27	Nlélém kiki bôt ba gwé le ba wo ngélé yada inyu ngélé yosôna, ndi i mbus hala ba kôhna mbagi;
Lôk Héber	58	9	28	hala nyen yak Kristô a bi ti nyemede ngélé yada inyu ngélé yosôna inyu begee bibéba bi ngandak bôt; ndi ngéda a’ nene inyu ngélé i nyônôs iba, a’ lo bé inyu héya bibéba, ndi i bôt ba nyégi i bem nye le a tohol bo, ba ga tehe nye.
book	book_id	chapter	verse	text
Lôk Héber	58	10	1	Inyule kiki mbén Môsi i yé ndik titii i mam malam ma nlo, ndi ha i mam ma momede bé; jon i bôt ba nkôôge Nyambe bebee, kekikel mbén Môsi i nla bé yilha bo peles ni njel minlélém mi bisesema ba nti hiki nwii ibabé waa.
Lôk Héber	58	10	2	Ibale bisesema bi lak yilha bo peles, baa ki ba bi waa bé ti bisesema? Inyule ngéda i bôt ba ngwel nson mpubhaga ba mal pubhana, kiññem yap i nkéés ha bé bo inyu bibéba gwap.
Lôk Héber	58	10	3	Ndi bisesema bini bi nhôñlaha bibéba hiki nwii,
Lôk Héber	58	10	4	inyule matjél ma balôm ba nyaga ni ma bibép bi kembee ma nla bé héya bibéba.
Lôk Héber	58	10	5	Jon kiki a nlo hana nkoñ ’isi, a kal le: “‘U bi gwés bé sesema, to likébla, ndi u bi kôôbana me nyuu.
Lôk Héber	58	10	6	U bi neebe bé bisesema bi ntul i hié, to bisesema inyu béba.’
Lôk Héber	58	10	7	Ha nyen me bi kal le: ‘Nun-ki, me nlo (i yé ntilga inyu yem ikété nhôdôk kaat) le me boñ sômbôl yoñ, a Nyambe.’”
Lôk Héber	58	10	8	I ngéda a bi bôk a kal le: “U bi gwés bé, to neebe u bi neebe bé bisesema, to makébla, to bisesema bi ntul i hié, to bisesema inyu bibéba” (bisesema le ba nti inoñnaga ni mbén Môsi).
Lôk Héber	58	10	9	I mbus, a nkal le: “Nun-ki, me nlo le me boñ sômbôl yoñ.” A mélés jam li bisu inyu téé jam li nyônôs iba.
Lôk Héber	58	10	10	Inyu “sômbôl” ini nyen di bi pubhana ni njel sesema i nyuu Yésu Kristô ngélé yada inyu ngélé yosôna.
Lôk Héber	58	10	11	Handugi hala, hiki prisi i ntelep inyu gwel nson mpubhaga hiki kel, ni inyu ti minlélém mi bisesema ngandak ngélé, to hala kiki mi nla bé héya bibéba i nya i yôni.
Lôk Héber	58	10	12	Ndi i mut nunu a bi ti sesema yada inyu bibéba ngélé yada inyu yosôna, a yén i woo walôm u Nyambe;
Lôk Héber	58	10	13	ibôdôl ha ngéda i, a mbem letee ba yilha baoo bé kiki kéhne yé makôô.
Lôk Héber	58	10	14	Inyule ni njel sesema yada nyen a bi yilha i bôt ba yé i pubhana peles ngélé yada inyu yosôna.
Lôk Héber	58	10	15	Jam lipe ki, yak mbuu mpubi u mbok mbôgi inyu yés, inyule u bi mal kal le:
Lôk Héber	58	10	16	“Yéhôva a nkal le: ‘Mana mon ma yé malômbla m’a boñ ni bo i mbus dilo di. M’a ha mambén mem ikété miñem nwap, m’a tila ki mo ikété mahoñol map.’”
Lôk Héber	58	10	17	I mbus, a nkal le: “M’a hoñol ha bé bibéba gwap, to maboñok map ma liyanmbén.”
Lôk Héber	58	10	18	Ndi i homa nwéhél i bibéba i yé, likébla inyu bibéba li ta ha bé.
Lôk Héber	58	10	19	Jon, a lôk kéé, hala kiki di gwé makénd i jôp mu njel i nkena i homa mpubhaga ni njel matjél ma Yésu,
Lôk Héber	58	10	20	yon a bi yible bés kiki njel yondo ni njel niñ i i ntagbene i libadô, hala wee minsôn nwé,
Lôk Héber	58	10	21	ni le hala kiki di gwé bañga prisi i i ñane ndap Nyambe,
Lôk Héber	58	10	22	wee di kôôge ni miñem mi maliga lôñni hémle yosôna, di ma mal pubus miñem nwés le di bana ha bañ béba kiññem, di nugus ki manyuu més ni malép ma mpôp.
Lôk Héber	58	10	23	Di téñbe i pahal botñem yés i mbamba ibabé piñgla, inyule nu a bi bôn a yé maliga.
Lôk Héber	58	10	24	Di béñgna ki bés ni bés kayéle hiki wada a tinde numpe i gwéha ni minson minlam,
Lôk Héber	58	10	25	di tjôô bañ to makoda més, kiki bahogi ba gwé lem, ndi di tina makénd bés ni bés, ni kôndge ki boñ hala kiki ni ntehe kel i yé i kôôge bebee.
Lôk Héber	58	10	26	Inyule ibale di gwé lem i kôôba boñ béba ki le di mal kôhna bañga yi i maliga, sesema yo ki yo i bibéba i ta ha bé inyu yés,
Lôk Héber	58	10	27	ndi di mbem kogse ikété woñi, di bemek hiun hi hi nloñ kiki hié inyu ligis bakolba.
Lôk Héber	58	10	28	Nu ni nu a nyan mbén Môsi a nwo ngi konangoo i mbus mbôgi i bôt iba tole baa.
Lôk Héber	58	10	29	Kinje kogse keñi ni nhoñol le i mut a nyan Man Nyambe a kôli bana, nu a nyoñ matjél ma malômbla ma ma bi yilha nye mpubhaga kiki yañga jam, a solok ki mbuu u konangoo i mbuma ñañ ni diyana?
Lôk Héber	58	10	30	Inyule di nyi Nu a bi kal le: “Mapuna ma yé mem; men m’a timbhe.” A bi kal ki le: “Yéhôva a’ kéés litén jé.”
Lôk Héber	58	10	31	Hala a yé béba jam kiyaga le mut a kwo i moo ma Nyambe nu a niñ.
Lôk Héber	58	10	32	Ndi kena ni bisu i hoñol dilo di bi tagbe, ngéda ni bi hônba sañ keñi ikété ngandak mandutu, ni ma mal tehe mapubi.
Lôk Héber	58	10	33	Ngim mangéda, ba bé wéha bé nyuu, ni kôhnaga njiiha i mbamba; ndi mangéda mape, ni bé yoñ ngaba ikété njiiha i bôt ba bé boma minlélém mi mandutu.
Lôk Héber	58	10	34	Inyule ni bi unda le ni nôgda njiiha i bôt ba yé i mok, ni neebe ki ni maséé le ni nimis nkus nan, bébomede ni yik le ni gwé bañga nkus u u nom.
Lôk Héber	58	10	35	Jon ni nimis bañ makénd manan ma m’a lona bé bibom bikeñi.
Lôk Héber	58	10	36	Inyule i mbéda le ni bana hônba kayéle ngéda ni mal boñ sômbôl Nyambe, ni kôhna biyônôl bi mimbônga.
Lôk Héber	58	10	37	Inyule i ngi yii “ndik ndék ngéda,” wee “nu a yé i njel a’ lo, a’ tiñha bé.”
Lôk Héber	58	10	38	“Ndi mut wem telepsép a’ niñil inyu hémle,” ndi “ibale a ntémb ni mbus, a nlémél bé me.”
Lôk Héber	58	10	39	Di ta bé mintén mi bôt mi ntémb ni mbus inyu tjiba, ndi di yé bôt ba ba gwé hémle inyu sôñ biniñ gwés.
book	book_id	chapter	verse	text
Lôk Héber	58	11	1	Hémle i yé botñem i ngui mut a gwé le i jam a mbem li ga yon ibabé set, i yé i ba nkwoog nkaa le ngim mam i yé toi, to ibale i nene bé i mis.
Lôk Héber	58	11	2	Inyu hémle nyen bôt ba kôba ba bi kôhna mbôgi ilam.
Lôk Héber	58	11	3	Inyu hémle nyen di nok le i mam ma yé ’isi ni i ngii ma bi kôôbana ni njel bañga i Nyambe, kayéle i mam di ntehe ma bi lo ni njel mam ma nene bé.
Lôk Héber	58	11	4	Inyu hémle nyen Abel a bi ti sesema i i bééna mahee iloo sesema i Kain, ni njel hémle ini nyen a bi kôhna mbôgi le a téé sép, inyule Nyambe a bi neebe makébla mé; ndi to hala kiki a bi wo, a ngi podok ni njel hémle yé.
Lôk Héber	58	11	5	Inyu hémle nyen Énok a bi héyana inyu boñ le a tehe bañ nyemb, a bé nene bé homa to wada inyule Nyambe a bi héya nye; ndi ilole a nhéya nye, Énok a bi kôhna mbôgi le a bi lémél Nyambe.
Lôk Héber	58	11	6	Handugi hala, mut a nla bé lémél Nyambe ibale a gwé bé hémle, inyule nu ni nu a nkôôge Nyambe bebee a nlama hémle le a yé ni le a nyila nu a mbom i bôt ba nyéñ toi nye.
Lôk Héber	58	11	7	Inyu hémle nyen Nôa a bi unda le a nkon Nyambe woñi ngéda a bi kôhna mabéhna ma Nyambe inyu mam ma bé ngi nene, a bañ nkuu inyu tohol bôt ba ndap yé; ni njel hémle ini nyen a bi unda le nkoñ ’isi u kôli ni kogse, a yila ki nkôdôl telepsép i i nlôl ni hémle.
Lôk Héber	58	11	8	Inyu hémle nyen Abraham a bi nôgôl ngéda a bi kôhna nsébla, a nyodi inyu ke i homa a bé lama kôhna kiki ngababum; a bi nyodi to hala kiki a bé yi bé i homa a bé ke.
Lôk Héber	58	11	9	Inyu hémle nyen a bi yén kiki nkén mut i hisi hi likak wengoñle a yé ikété nkoñ u yé nye nkén, a yéénege ikété mandap ma mabadô lôñni Isak bo Yakôb, bakôdôl ba nlélém mbônga lôñni nye.
Lôk Héber	58	11	10	Inyule a bé bem tison i i gwé bañga hikuu, Nyambe nyen a yé nhek ni nwet a ñoñ i tison i.
Lôk Héber	58	11	11	Inyu hémle nyen yak Sara a bi kôhna ngui i nembee, to hala kiki a bi tagbe nwii, inyule a bi tehe le Nu a bi ti mbônga a yé maliga.
Lôk Héber	58	11	12	Inyu hala nyen ni njel mut wada nu a bé wengoñle nwok mut, ngandak bon i bi gwéé kiki tjôdôt di ngii ni kiki lisege li ngwañ tuye li li nla bé éña.
Lôk Héber	58	11	13	I bôt bana bobasôna ba bi wo ikété hémle bo ngi tehe mimbônga mi nyon; ndi ba bi tehe nwo mi bak haa, ba sééba nwo, ba añal ki i mbamba le ba yé bakén ba bôt, ba bak bôt ba nyén ndék ngéda ikété nkoñ.
Lôk Héber	58	11	14	Inyule i bôt ba mpot i nya ini ba ñunda toi le ba mboñ biliya bi ngui i yéñ homa nu a yé wap.
Lôk Héber	58	11	15	To hala, ibale ba kida i hoñol i homa ba bi nyodne, ki ba bi bana pôla i témb nyoo.
Lôk Héber	58	11	16	Ndi nano, ba yé toi i yéñ bañga homa, hala wee homa nu ngii. Jon Nyambe a nwo bé nyuu le ba sébél nye le Nyambe wap, inyule a nkôôbana bo tison.
Lôk Héber	58	11	17	Inyu hémle nyen Abraham, ngéda a bi kôhna manoodana, i bé wengoñle a nti Isak kiki sesema (i mut a bi kôhna mimbônga ni maséé a bi noode sem mpom wé man)
Lôk Héber	58	11	18	to hala kiki i bi kéla nye le: “I yom y’a séblana le mbôda yoñ, y’a lo ni njel Isak.”
Lôk Héber	58	11	19	Ndi a bi kalba le Nyambe a bé yak le a tugul Isak ikété bawoga, a leege yaga ki nye wengoñle a nlôl i nyemb, le hala a ba yimbne.
Lôk Héber	58	11	20	Inyu hémle nyen Yak isak a bi sayap Yakôb bo Ésau inyu mam ma bé lama lo.
Lôk Héber	58	11	21	Inyu hémle nyen Yakôb, ngéda a bé bebee ni nyemb, a bi sayap hiki man munlôm nu Yôsep, a bégés ki Nyambe, a ma nigbene i jôlôl li ntoñgo wé.
Lôk Héber	58	11	22	Inyu hémle nyen Yôsep, bebee ni lisuk li niñ yé, a bi pot inyu manyodi ma bon ba Israel, a ti ki biniigana inyu bihés gwé.
Lôk Héber	58	11	23	Inyu hémle nyen bagwal ba Môsi ba bi sôô nye sôñ aa i mbus ligwéé jé, inyule ba bi tehe le mañge ntitigi a bé nlam, ba kon bé to oda i kiñe woñi.
Lôk Héber	58	11	24	Inyu hémle nyen, ngéda Môsi a bi nañ, a tjél le ba sébél nye le man ngond Faraô,
Lôk Héber	58	11	25	a pohol le ba tééñga nye lôñni litén li Nyambe iloole a nok mane ma ndék ngéda ma béba,
Lôk Héber	58	11	26	inyule a bi tehe le wonyuu Kristô i yé lingwañ li nloo masôô ma nkus ma Égiptô, inyule a bi tibil bok bibom mis.
Lôk Héber	58	11	27	Inyu hémle nyen a bi nyodi i Égiptô, ndi a kon bé hiun hi kiñe woñi, inyule a bi ke ni bisu i téñbe wengoñle a ntehe Nu a nene bé.
Lôk Héber	58	11	28	Inyu hémle nyen a bi lôôs Pasa, a nwes ki matjél inyu boñ le ntjébôt a boñ bañ babôkgwéé bap béba.
Lôk Héber	58	11	29	Inyu hémle nyen ba bi yap Tuye Nkôibaga kiki bôt ba nkil i nnumuk hisi, ndi ngéda bôt ba Égiptô ba bi noode boñ nlélém jam, tuye a mil bo tjwat.
Lôk Héber	58	11	30	Inyu hémle nyen mapénd ma Yérikô ma bi kwo ngéda litén li bi mal kiiña mo dilo disaambok.
Lôk Héber	58	11	31	Inyu hémle nyen muda libambe le Rahab a bi tjiba bé lôñni bôt ba bi ndogop, inyule a bi leege bôt ba mbep ni nsañ.
Lôk Héber	58	11	32	Kii m’a kônde ki kal? Inyule ibale me nke ni bisu i pot inyu Gidéôn, Barak, Samsôn, Yéfta, David lôñni Samuel ni bapôdôl bape, ki ngéda y’a héñél me.
Lôk Héber	58	11	33	Ni njel hémle nyen ba bi yémbél baane, ba lona telepsép, ba kôhna mimbônga, ba yip manyo ma mbondo njéé,
Lôk Héber	58	11	34	ba lém ngui hié, ba pei malo ma pansoñ, ba bé ntombok ndi ba yila bôt ba ngui, ba yila mimpémba mi bôt ba gwét, ba kiha mintôñ mi gwét ngwéé.
Lôk Héber	58	11	35	Bôda ba bi leege bawoga bap ni njel bitugne, ndi bôt bape ba bi kéba mbai inyule ba bi neebe bé le ba koblana ni njel binoñ gwo ki gwo, inyu boñ le ba kôhna bañga bitugne.
Lôk Héber	58	11	36	Ñ, bape ba bi kôhna manoodana map ni njel mandegle lôñni disôô; ni maliga, iloo yak hala, ba bi kôhna mo ni njel minsañ mi bikei ni mamok.
Lôk Héber	58	11	37	Ba bi ôm bo ngok, ba noode bo, ba kit bo ngéñ iba lôñni soo, ba nol bo ni pansoñ, ba bé ke ba hééba bikôgôô bi mintômba ni bi kembee ngéda mam ma bé héñél bo, ba kôhnaga njiiha, ba tééñgaga bo;
Lôk Héber	58	11	38	to nkoñ ’isi u bé bé u kôli ni bo. Ba bi ndeñg i miñoñ, i dikôa, i bihôk bi maaa ni mapondo ma hisi.
Lôk Héber	58	11	39	Ndi to hala kiki i bôt bana bobasôna ba bi bana mbôgi ilam inyu hémle yap, ba bi kôhna bé biyônôl bi mbônga,
Lôk Héber	58	11	40	inyule Nyambe a bi bôk tehe bañga jam inyu yés, le ndi ba yila bañ peles ngi bés.
book	book_id	chapter	verse	text
Lôk Héber	58	12	1	Jon hala kiki di gwé lini limut li mbôgi likeñi li li nkéña bés kiki ond, wee di lep yaga yom yosôna i i nyidil bés, lôñni béba i i mpala gwel bés i hiandi, di hônba i ke ngwéé mu pééna ngwéé i yé bés bisu,
Lôk Héber	58	12	2	di bogok Yésu mis, nyen a yé Mbôgna lôñni Nu a nyônôs hémle yés. Inyu maséé ma bé nye i bisu, a bi hônba kék njiiha, a yan wonyuu, a yén ki i woo walôm u yééne ane Nyambe.
Lôk Héber	58	12	3	Jon tiblana yaga hoñol ndémbél i nu a bi hônba bipôdôl bi ngolba bi baboñbéba ikolba gwéñe gwap bomede, kayéle ni tomb bañ to nimis makénd.
Lôk Héber	58	12	4	Ikété sañ ni njôs i béba ini, ni yé ngi nihbe letee matjél manan ma kuba.
Lôk Héber	58	12	5	Ndi ni mal yaga hôya maéba ni bi kôhna kiki bon le: “A man wem, u yan bañ bikodlene bi Yéhôva, u tomb bañ to ngéda a nkodol we;
Lôk Héber	58	12	6	inyule i bôt Yéhôva a ngwés, a nkodol bo; ni maliga, a mbép hiki mut a nleege kiki man wé.”
Lôk Héber	58	12	7	Ni nlama hônba inyule hala a yé inyu kodol bé. Nyambe a nyoñ bé kiki bon bé. Inyule numbe man isañ a nkodol bé?
Lôk Héber	58	12	8	Ndi ibale bébobasôna ni neebe bé bikodlene bini, wee ni yé yaga bon ba mut numpe, ha bañga yé bon bé.
Lôk Héber	58	12	9	Handugi hala, basañ bés i pes minsôn ba bééna lem i kodol bés, di tinak ki bo lipém. Baa di nlama bé kônde ba bebee i suhus bésbomede isi Isañ nu niñ yés i pes mbuu, le ndi di niñ?
Lôk Héber	58	12	10	Inyule ba bé kodol bés inyu ndék ngéda ndigi inoñnaga ni jam li bé nene bo loñge, ndi nye a mboñ hala inyu loñge yés kayéle di yoñ ngaba i libak jé lipubi.
Lôk Héber	58	12	11	I yé maliga le bikodlene gwo ki gwo bi nkônha bé bés maséé ngéda di nkôhna gwo, ndi bi nôgha bés njôghe; to hala, i mbus ngéda, bi num litam li telepsép, hala wee nsañ inyu i bôt bi niiga.
Lôk Héber	58	12	12	Jon lédhana moo ma ma nyoomba ni maboñ ma ma nyeñg,
Lôk Héber	58	12	13	ndi kena ki ni bisu i téé manjel sép inyu makôô manan, inyu boñ le i jô nyuu i mbugi i noñgla bañ, ndi i mbôôp.
Lôk Héber	58	12	14	Noña nsañ ni bôt bobasôna, noña yak libak lipubhaga inyule mut to wada a’ tehe bé Nwet ibale a gwé bé jo.
Lôk Héber	58	12	15	Yoña yaga yihe le mut to wada a nimis bañ konangoo i mbuma ñañ i Nyambe, kayéle nkañ u u gwé mbôñ u o bañ le u lona yubda, u hoo ki ngandak bôt mahindi;
Lôk Héber	58	12	16	ni yoñok ki yihe le mut to wada ikété nan a ba bañ mut a mboñ malal ma nyega, to mut a ndiihe bé mam mapubhaga kiki Ésau nu a bi tjôô bimañ gwé, a nuñul gwo inyu pan bijek yada.
Lôk Héber	58	12	17	inyule ni nyi le ngéda a bi yéñ kôdôl bisai i mbus ngéda, ba bi nim nye gwo; inyule to hala kiki a bi boñ biliya bi ngui ni gwiiha i mis le isañ a héñha mahoñol, hala a bi ba yañga.
Lôk Héber	58	12	18	Inyule ni bi kôôge bé bebee ni hikôa hi ba nla tihba, hi hi nloñ ni hié, hi ban-ga ond i nhénd, to ni jiibe likeñi, to ni mbuk mbebi,
Lôk Héber	58	12	19	to ni mbimba i sép, to ni kiñ i i mpahal bibuk, gwon litén li bi nok ndi li soohe le ba kal ha bañ bo to jam.
Lôk Héber	58	12	20	Inyule ba bé ha bé le ba nihbe i mbén ini le: “Ibale to nuga yon i ntihba hikôa, ba nlama ôm yo ngok.”
Lôk Héber	58	12	21	Handugi hala, i mam ba bé tehe ma bé lôôha kônha bo woñi, kayéle Môsi a kal le: “Me nkon woñi, me sehlaga ki.”
Lôk Héber	58	12	22	Ndi bé ni bi kôôge bebee ni Hikôa Siôn, ni tison i Nyambe nu a niñ, ni Yérusalem nu ngii, ni didun di didun di biañgel
Lôk Héber	58	12	23	ikété likoda jap likeñi, ni ntôñ babôkgwéé ba môl map ma yé ntilga i ngii, ni Nyambe nu a yé Nkéés nu bôt bobasôna, ni biniñ bi mbuu bi bôt ba telepsép ba bi yilha peles,
Lôk Héber	58	12	24	ni bi kôôge ki bebee ni ñat malômbla ma yondo le Yésu, yak ni matjél a bi nwes, mon ma mpot loñge iloo matjél ma Abel.
Lôk Héber	58	12	25	Yoña yihe le ni tjél bañ emble nu a yé i pot. Inyule ibale i bôt ba bi tjél emble nu a bé ti mabéhna ma Nyambe hana ’isi ba bi pei bé, bôô ni ngélé yañen ni bés? Ngo d’a pei bé ibale nu a mpôdhene bés nyoo i ngii, di nkôm nye mbus!
Lôk Héber	58	12	26	Ha ngéda i, kiñ Nyambe i bi nyiñgis hisi, ndi nano a mbôn le: “Ngélé ipe ki, m’a nyiñgis bé ndik hisi hiotama, ndi yak ngii.”
Lôk Héber	58	12	27	Ndi lipôdôl lini le “ngélé ipe ki” li ñunda le Nyambe a’ héya mam ma nyeñg, mam Nyambe a bi hek, kayéle mam ma nyeñg bé mon ma yégle.
Lôk Héber	58	12	28	Jon kiki di nlama kôhna Ane i i nla bé nyeñg, wee di kenek ni bisu i neebe konangoo i mbuma ñañ, ni njel konangoo ini nyen di nla gwélél Nyambe nson mpubhaga u u nlémél nye, di konok Nyambe woñi, di tinak nye lipém likeñi.
Lôk Héber	58	12	29	Inyule Nyambe wés a yé hié hi hi nlighana.
book	book_id	chapter	verse	text
Lôk Héber	58	13	1	Kena ni bisu i unda gwéha lisañ li bôt.
Lôk Héber	58	13	2	Ni hôya bañ i leege bakén, inyule ni njel lem ini nyen bôt bahogi ba bi leege biañgel ibabé bo i yi hala.
Lôk Héber	58	13	3	Ni hoñlak ba ba yé i mandap ma mok, wengoñle ni yé i ndap mok ni bo; Yak i bôt ba nkôhna ndééñga, inyule yak bé ni nok ndutu lôñni bo.
Lôk Héber	58	13	4	Bôt bobasôna ba ti yaga libii lipém, yak nañi libii i bana bañ mahindi, inyule Nyambe a’ kéés bôt ba mboñ malal ma nyega ni bôt ba ndéñg.
Lôk Héber	58	13	5	Ni niñ bañ niñ i bôt ba ba ngwés moni, ni konok maséé ni mam ni gwé hanano. Inyule a bi kal le: “Me yé mbén i yék we, to tjôô me yé mbén i tjôô we.”
Lôk Héber	58	13	6	Kayéle di nla bana ñem ngui i kal le: “Yéhôva a yé nhôla wem; m’a kon bé me woñi. Mut binam a nla boñ me kii?”
Lôk Héber	58	13	7	Bigdana i bôt ba nkena mam ipôla nan, ba ba bi añle bé bañga i Nyambe; mu kiki ni mbéñge lelaa maboñok map ma num matam malam, niglana hémle yap.
Lôk Héber	58	13	8	Yésu Kristô a yé nlélém yani, ni len, ni i boga ni boga.
Lôk Héber	58	13	9	Ngandak mintén mi biniigana mi mi yé nkén mi yumus bañ bé, inyule i yé nseñ le konangoo i mbuma ñañ yon i lédés miñem, ha bijek bé; bijek bi gwé bé mahee inyu bôt ba tiñi ni gwo.
Lôk Héber	58	13	10	Di gwé juu li bisesema le i bôt ba ngwel nson mpubhaga i lap ba gwé bé kunde i jél mu.
Lôk Héber	58	13	11	Inyule prisi keñi i nkena matjél ma binuga i homa mpubhaga kiki sesema inyu bibéba, ndi i mbus libôga nyen ba nlighene mim mi binuga bini.
Lôk Héber	58	13	12	Inyu hala nyen yak Yésu a bi nok ndutu i mbégdé i mbus nwemel u tison, inyu pubus bôt ni matjél mé nyemede.
Lôk Héber	58	13	13	Jon di pam ni inyu boma nye i mbus lipénd, di nihbe ki wonyuu a bi nihbe,
Lôk Héber	58	13	14	inyule di gwé bé tison hana i i nom, ndi di mboñ biliya bi ngui i yéñ i tison i nlama lo.
Lôk Héber	58	13	15	Ni njel Yésu, di ke ni bisu i ti Nyambe sesema i bibégés ngéda yosôna, hala wee litam li bibép gwés bi bi mpahal jôl jé.
Lôk Héber	58	13	16	Handugi hala, ni hôya bañ i boñ loñge, ni kabak i mam ni gwé ni bôt bape, inyule i nya bisesema ini yon i nlémél Nyambe.
Lôk Héber	58	13	17	Nôglana i bôt ba nkena mam ipôla nan, suhlana ki bébomede isi yap, inyule ba ntôñ bé kiki bôt le ba ga ti ñañga, kayéle ba boñ hala ni maséé, ha ni njelel bé, inyule hala a’ ba bé loñge inyu nan.
Lôk Héber	58	13	18	Téñbana ni masoohe inyu yés, inyule di yé nkwoog nkaa le di gwé kiññem i mpôp, hala kiki di ngwés ba maliga ikété mam momasôna.
Lôk Héber	58	13	19	Ndi me nyemhe yaga bé le ni soohe le me pala témb i bééni.
Lôk Héber	58	13	20	Ndi Nyambe nu nsañ, nu a bi tugul ntééda mintômba nunkeñi ikété bawoga, hala wee Nwet wés Yésu, ni matjél ma malômbla ma boga,
Lôk Héber	58	13	21	a ti bé hiki loñge jam inyu boñ sômbôl yé, a tinde ki bés ni njel Yésu Kristô i boñ mam malam i mis mé; lipém li ba ni nye i boga ni boga. Amen.
Lôk Héber	58	13	22	Nano me nsoohe bé, a lôktata, le ni hônba i emble bini bibañga bi ntina makénd, inyule me ntilna bé kaat ni ndék bibañga.
Lôk Héber	58	13	23	Me nsômbôl le ni yi le mankéé wés Timôtéô a bi pam i mok. Ibale a mpala lo, m’a ba lôñni nye ngéda m’a lo i tehe bé.
Lôk Héber	58	13	24	Yégnana me i bôt bobasôna ba nkena mam ipôla nan lôñni bapubhaga bobasôna. Bôt ba Italia ba ñômle bé mayéga.
Lôk Héber	58	13	25	Konangoo i mbuma ñañ i ba lôñni bébobasôna.
