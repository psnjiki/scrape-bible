book	book_id	chapter	verse	text
Markô	41	1	1	Bibôdle bi ñañ nlam u Yésu Kristô, Man Nyambe.
Markô	41	1	2	Kiki i yé ntilga ikété kaat i mpôdôl Yésaya le: “(Nuna-ki, me yé i ep nlegelnwin wem i bisu gwoñ, nyen a’ bôk we i bisu inyu kôôba njel yoñ.)
Markô	41	1	3	Mut a nlond i ñoñ le: ‘Kôôbana njel i Yéhôva! Sañlana ki minloñ nwé.’”
Markô	41	1	4	Yôhanes Nsôble a bé i ñoñ, a téak likalô le bôt ba kôhna sôble kiki yimbne le ba nhiel miñem inyu kôhna nwéhél i bibéba.
Markô	41	1	5	Hala nyen bôt ba nkoñ u Yudéa wonsôna ni bôt ba Yérusalem bobasôna ba bé ke i boma nye, a sôblege bo ikété lom Yordan, ba pahlak bibéba gwap.
Markô	41	1	6	Yôhanes a bé a hééba mbot mahuu ma kamél, a ban-ga ngôli i kôgôô nuga i bôbôk. A bé je bitandi ni wéi bikai.
Markô	41	1	7	A bé téé likalô, a kalak le: “Mut a nloo me ngui a nlo me i mbus, me kôli bé hôdôp inyu hohol minkôô nwé mi bitamb.
Markô	41	1	8	Me, me nsôble bé ni malép, ndi nye a’ sôble bé ni mbuu mpubi.”
Markô	41	1	9	Mu dilo di nyen Yésu a bi lôl i Nasaret nu Galiléa, Yôhanes a sôble nye ikété Yordan.
Markô	41	1	10	I nlélém ngéda a bé pam ikété malép, a tehe ngii i nyibla, mbuu u Nyambe u sôs kiki hibeñ i ngii yé.
Markô	41	1	11	Ha nyen kiñ i lôl i ngii le: “U yé Man wem, Man wem nu gwéha; u nlémél me.”
Markô	41	1	12	Ha nlélém ngéda, mbuu u tinde nye i ke i ñoñ.
Markô	41	1	13	A yén i ñoñ môm ma-na ma dilo, Satan a noodege nye. A bé lôñni binuga bi bikai, ndi biañgel bi bé sélél nye.
Markô	41	1	14	I ngéda ba bi gwel Yôhanes, Yésu a ke i Galiléa, a añlak ñañ nlam u Nyambe,
Markô	41	1	15	a kalak le: “Ntéak ngéda u nkola, yak Ane Nyambe i nkôôge bebee. Tama bibéba binan, ni hémle ki ñañ nlam.”
Markô	41	1	16	Kiki a bé hiôm ipañ tuye Galiléa, a tehe Simôn ni manyañ le Andréa, ba leñek mbunja yap i tuye inyule ba bé balop tjobi.
Markô	41	1	17	Ha nyen Yésu a kal bo le: “Noña me, m’a yilha bé balop bôt.”
Markô	41	1	18	I nlélém ngéda, ba tjôô mbunja yap, ba noñ nye.
Markô	41	1	19	Kiki a nkônde ke ndék jôga i bisu, a tehe Yakôbô, man Sébédéô, lôñni manyañ le Yôhanes ba bé ikété môñgô wap, ba tiblak mbunja yap,
Markô	41	1	20	a pala sébél bo. Ha nyen ba yék isañ wap Sébédéô lôñni bôt bé ba bôlô ikété môñgô, ba noñ nye.
Markô	41	1	21	Ba ke i Kapernaum. Kiki kel Sabat i mbôdôl ndigi, a jôp i ndap bibégés, a bôdôl niiga.
Markô	41	1	22	Bôt ba hel kiyaga inyu likeñge jé i niiga inyule a bé niiga bo kiki mut nu a gwé lipémba li Nyambe, ha kiki bayimbén bap bé.
Markô	41	1	23	I nlélém ngéda, mbuu mbe u bé tééñga mut wada mukété ndap yap bibégés, a londok le:
Markô	41	1	24	“Bés ni we, di gwééna kii, a Yésu, mut Nasaret? Baa u nlo inyu tjé bés? Me nyi yaga njee u yé, u yé Numpubi nu Nyambe!”
Markô	41	1	25	Ndi Yésu a nyéyéi wo, a kal le: “Yip nyo, nyodi ikété yé!”
Markô	41	1	26	Ha nyen mbuu mbe u leñ i mut nu ’isi, mut a sat, a londok ki ni kiñ yé yosôna; i mbus, mbuu u nyodi ikété yé.
Markô	41	1	27	Hala a hélés bôt bobasôna kiyaga kayéle ba bôdôl kwélél mu jam li bo ni bo, ba kalak le: “Kii ini? Biniigana bi mondo bi! A nti yak mimbuu mimbe oda, mi nôgôl ki nye.”
Markô	41	1	28	Hala nyen ngan yé i pala tjama ni mbok Galiléa yosôna.
Markô	41	1	29	I mbus ha, ba nyodi i ndap bibégés, ba ke i ndap Simôn lôñni Andréa, yak Yakôbô bona Yôhanes ba bé lôñni bo.
Markô	41	1	30	Ndi nyôgôl Simôn a bé a niñi, a konok lihep, ba pala kal Yésu le a nkon.
Markô	41	1	31	Kiki a ntiige nye bebee, a gwel woo wé, a téé nye, lihep jé li mal, muda a bôdôl sélél bo.
Markô	41	1	32	I ngéda kôkôa i bi kwo, hiañgaa hi ma nañal, bôt ba bôdôl lona nye ba bobasôna ba bé kon, lôñni ba ba bééna mimbuu mimbe.
Markô	41	1	33	Tison yosôna i kodba i bisu bi likôga.
Markô	41	1	34	A mélés ngandak i i bééna mintén mi makon nwominsôna, a pémhak yak ngandak mimbuu mimbe ndi a bé nwas bé le mimbuu mimbe mi pot inyule mi bé yi le a yé Kristô.
Markô	41	1	35	Kegla tutu, ki jiibe li ngi yii, a telep, a pam, a ke i ñoñ; nyoo, a bôdôl soohe.
Markô	41	1	36	Ndi Simôn ni ba ba bé lôñni nye ba bôdôl yéñ Yésu homa nyensôna,
Markô	41	1	37	kiki ba ntehe nye, ba kal nye le: “Bôt bobasôna ba yé i yéñ we.”
Markô	41	1	38	Ndi a kal bo le: “Di kenek homa numpe, ikété bitison bi yé hana ipañ inyu boñ le yak nyoo me téé likalô, inyule inyu hala nyen me bi lôl.”
Markô	41	1	39	Ha nyen a bi kiiña ni Galiléa yosôna, a téak likalô i mandap map ma bibégés, a pémhak ki mimbuu mimbe.
Markô	41	1	40	Yak mut lô wada a bi lo i boma nye, a soohe nye, a ôm maboñ ’isi, a kal nye le: “Ibale ngôñ yoñ i, u nla mélés kon wem.”
Markô	41	1	41	Ha nyen a kônôl nye ngoo, a sambal woo wé, a tihba nye, a kal ki nye le: “ Ngôñ yem i! Kon woñ u mal.”
Markô	41	1	42	I nlélém ngéda, lô i nyoi, a témbna mbôô wé.
Markô	41	1	43	I mbus, a tibil yaga béhe nye, ndi to le a nhuuha nye,
Markô	41	1	44	a kalak nye le: “Yoñ yihe le u kal bañ mut to wada jam li, ndi ke undba yak prisi, u ti ki likébla Môsi a bi téé inyu mut lô nu a mbôôp kayéle ba ba we mbôgi.”
Markô	41	1	45	Ndi kiki mut nunu a nke, a bôdôl legel jam li, a tjamak jo ni mbok yosôna kayéle Yésu a bééna ha bé njel i jôp ikété tison to yada i mbamba, ndi a bé yén i mbégdé, i bahoma ba yé nwee. To hala, bôt ba bé waa bé lôl bahoma bobasôna inyu boma nye.
book	book_id	chapter	verse	text
Markô	41	2	1	Ndi i mbus ndék dilo, a témb a jôp i Kapernaum, nwin u ke le a yé i ndap.
Markô	41	2	2	Ngandak bôt i yon mu ndap kayéle pôla i bé ha bé, to ipañ nwemel; a bôdôl añle bo bañga i Nyambe.
Markô	41	2	3	Ba lona nye ñambge mut, bôt ba-na bon ba bé ba bééga nye.
Markô	41	2	4	Ndi ba la bé jôbna nye yak Yésu inyule limut li bé ngandak, jon ba bi héya nyôl i homa Yésu a bé, ba suhlene ñambge mut i nañi het u bé u niñne ha homa ba bi yibil.
Markô	41	2	5	Kiki Yésu a ntehe hémle yap, a kal ñambge mut le: “A man, bibéba gwoñ bi nwéhlana.”
Markô	41	2	6	Ndi bayimbén bahogi ba bé ba yii ha, ba hoñlak mu miñem nwap le:
Markô	41	2	7	“Inyuki i mut nunu a mpot hala? A ñôbôs jôl li Nyambe. Njee a nla nwéhél bibéba handugi Nyambe nyetama?”
Markô	41	2	8	Ndi nlélém ngéda, Yésu a yimbe le ba bééna mahoñol ma ipôla yap, jon a kal bo le: “Inyuki ni nhégda i nya mam i mu miñem minan?
Markô	41	2	9	Kii i ntomb, i kal ñambge mut le: ‘Bibéba gwoñ bi nwéhlana,’ tole i kal le: ‘Telep, begee nañi yoñ, kenek’?
Markô	41	2	10	Ndi inyu boñ le ni yi le Man mut a gwé kunde hana ’isi i nwéhél bibéba—” A kal ñambge mut le:
Markô	41	2	11	“Me nkal we le: Telep, begee nañi yoñ, kenek i ndap yoñ.”
Markô	41	2	12	Ha nyen a telep, a begee nañi yé i nlélém ngéda, a pam i mbégdé i bisu gwap bobasôna. Jon bobasôna ba hel kiyaga, ba ti Nyambe lipém, ba kal le: “Di ma tehe bé i nya jam ini.”
Markô	41	2	13	A bi témb ki a ke i ngwañ tuye, limut jolisôna li bé waa bé lo i boma nye, ha nyen a bôdôl niiga bo.
Markô	41	2	14	Ndi kiki a bé tagbe, a tehe Lévi, man Alféô nu a bé a yii i homa ba nsaane tas, a kal nye le: “Noñ me.” A telep, a noñ nye.
Markô	41	2	15	I mbus ngéda, a bé je i ndap Lévi, yak ngandak bakottas ni baboñbéba i bé je ni Yésu lôñni banigil bé inyule ngandak mukété yap i bé noñ nye.
Markô	41	2	16	Ndi kiki bayimbén mukété Farisai ba bi tehe le a nje lôñni baboñbéba yak ni bakottas, ba bôdôl kal banigil bé le: “Baa a nje lôñni bakottas yak ni baboñbéba?”
Markô	41	2	17	Kiki Yésu a nok hala, a kal bo le: “I bôt ba yé mbôô ba gwé bé ngôñ ni dokta, ndik bôt ba nkon. Me bi lo bé me i sébél bôt ba téé sép, ndi baboñbéba.”
Markô	41	2	18	Ndi banigil ba Yôhanes ni Farisai ba bééna lem i sôga je. Jon ba bi lo, ba bat nye le: “Inyuki banigil ba Yôhanes lôñni banigil ba Farisai ba gwé lem i sôga je, ndi banigil boñ ba gwé bé lem i sôga je?”
Markô	41	2	19	Ha nyen Yésu a kal bo le: “I ngéda mbiimuda a yé lôñni bo, mawanda ma mbiimuda ma gwé bé njom yo ki yo i sôga je, hala bé? I ngéda mbiimuda a yé lôñni bo, ba nla bé sôga je.
Markô	41	2	20	Ndi dilo d’a lo, ngéda mbiimuda a’ yôña, a ba ha bé ni bo, i hilo hi nyen b’a sôga je.
Markô	41	2	21	Mut nye ki nye a nkôñôl bé pes libadô i mondo mu nlômbi mbot; ibale a mboñ hala, libadô li mondo li nimbil mbot ni ngui, kayéle lituba li nkônde ndik keñep.
Markô	41	2	22	Nlélém jam ki, mut to wada a nha bé wai yondo ikété minlômbi mi dibôi di wai. Ibale a mboñ hala, wai y’a bol dibôi, i sôbi, yak dibôi di wai di ôbi. Ndi ba nha wai yondo ikété dibôi di wai di yondo.”
Markô	41	2	23	Ndi i kel Sabat, kiki a bé tagbe i nwom mi blé, banigil bé ba bôdôl ket mis ma blé mu kiki ba bé ke mu njel.
Markô	41	2	24	Jon Farisai i kal nye le: “Nun-ki, inyuki banigil boñ ba yé i boñ jam li ta bé kunde i kel Sabat?”
Markô	41	2	25	Ndi a kal bo le: “Baa ni ma añ bé i jam David a bi boñ ngéda bijek gwé bi bi mal, njal i gwel nye ni bôt ba bé lôñni nye?
Markô	41	2	26	Baa ni bi añ bé ikété ñañ u mbéñge Abiatar, ñéga biprisi, lelaa David a bi jôp ikété ndap Nyambe, a je bret bi makébla, bi bi ta bé mut nye ki nye kunde i je, handugi biprisi gwotama, a ti yak gwo bôt ba bé lôñni nye?”
Markô	41	2	27	I mbus, a kal bo le: “Nyambe a bi hek Sabat inyu mut binam, ndi a bi hek bé mut binam inyu Sabat.
Markô	41	2	28	Jon Man mut a yé yak Nwet Sabat.”
book	book_id	chapter	verse	text
Markô	41	3	1	Lisañ lipe a témb a jôp i ndap bibégés, mut wada a bé ha, woo u bi wo nye.
Markô	41	3	2	Ndi Farisai i bé béñge yaga nye inyu tehe too a’ mélés kon u mut nu i kel Sabat, le ndi ba ôm nye nsohi.
Markô	41	3	3	A kal i mut woo u bi wo le: “Telep, lo hana ñemkété.”
Markô	41	3	4	I mbus, a bat bo le: “I kel Sabat, baa i yé kunde i boñ loñge tole i boñ béba, i tohol niñ tole i nol?” Ndi ba yén nwee.
Markô	41	3	5	Kiki a mal béñge bobasôna, hala a siidaha nye ñem inyule a bi tehe minledek nwap mi miñem, a kal i mut nu le: “Sambal woo woñ.” Kiki a nsambal wo, woo wé u témb mbôô.
Markô	41	3	6	Ha nyen Farisai i pam i mbégdé, kunda yada, i bôdôl hek pék ni ntôñ u banit Hérôdé ikolba nye, le ba nol nye.
Markô	41	3	7	Ndi Yésu ni banigil bé ba yoñ njel tuye, yak limut li bôt likeñi li li bé lôl i Galiléa ni i Yudéa li noñ nye.
Markô	41	3	8	Limut li bôt likeñi li nyodi Yak i Yérusalem, i Iduméa, i pes likôl i Yordan, lôñni i pes i Tir ni i Sidôn, li lo i boma nye inyule li bi nok ngan i ngandak mam a bé boñ.
Markô	41	3	9	Ndi a kal banigil bé le ba kôôbana nye man môñgô inyu boñ le limut li hihe bañ nye.
Markô	41	3	10	Inyule kiki a mélés makon ma ngandak bôt, ba bobasôna ba bééna bibéba bi makon ba kôba nye nyuu inyu tihba nye.
Markô	41	3	11	Yak i bôt ba bééna mimbuu mimbe ba bé kwo i bisu gwé hiki ngéda ba bé tehe nye, ba londok, ba kalak le: “U yé Man Nyambe.”
Markô	41	3	12	Ndi ngandak ngélé, a bé tibil yaga ti bo oda le ba kal bañ bôt njee a yé.
Markô	41	3	13	Kiki a bé bet hikôa, a sébél ba a bi pohol, ba noñ nye.
Markô	41	3	14	A pohol jôm li bôt ni iba, a ti ki bo jôl le baôma, bon ba bé lama yéga nye, bon a bé lama ep i téé likalô,
Markô	41	3	15	bon a bé lama ki ti ngui i pémés mimbuu mimbe.
Markô	41	3	16	I jôm ni iba a bi pohol i bé Simôn, nu a bi ti ki jôl le Pétrô;
Markô	41	3	17	Yakôbô man Sébédéô lôñni manyañ le Yôhanes (a bi ti ki bo jôl le Bôanerges, li li nkobla le “Bon ba mbambat”);
Markô	41	3	18	Andréa, Filipô, Bartôlôméô, Matéô, Tômas, Yakôbô man Alféô, Tadéô, Simôn mut makénd,
Markô	41	3	19	ni Yuda iskariôt, nu a bi sôk liibana nye. I mbus, a jôp ikété ndap,
Markô	41	3	20	yak limut li témb li kodba, kayéle ba bééna bé to pôla i je.
Markô	41	3	21	Ndi ngéda bôt bé ba lihaa ba bi nok hala, ba pam inyu gwel nye inyule ba bé kal le: “A nkônd njék.”
Markô	41	3	22	Yak bayimbén ba ba bi lôl i Yérusalem ba bé kal le: “A gwé Belsébub, a mpémés ki mimbuu mimbe ni ngui i ñane mimbuu mimbe.”
Markô	41	3	23	Ndi kiki a nsébél bo ipañ yé, a pôdôs bo ni njel dihéga le: “Lelaa Satan a nla pémés Satan?
Markô	41	3	24	Ibale ane i mbagla inyu kolba yomede, wee ane i, i nla bé nom;
Markô	41	3	25	ibale yak ndap lihaa i mbagla inyu kolba yomede, wee ndap i y’a la bé nom.
Markô	41	3	26	Nlélém jam ki, ibale Satan a ntelep inyu kolba nyemede, a bagla ki, wee a nla bé nom, ndi a yé i ke i lisuk jé.
Markô	41	3	27	Ni maliga, mut to wada a nla bé jôp ikété ndap i mpémba mut inyu nip gwom gwé ibale a mbôk ndugi bé a kañ i mpémba mut u. Hala ndik nyen a nla yoñ gwom gwobisôna bi ndap yé.
Markô	41	3	28	Me nkal bé maliga le, b’a nwéhél bon ba bôt mam momasôna, to ba mboñ imbe béba, to ba nleñ imbe sol.
Markô	41	3	29	Ndi nu ni nu a nsol mbuu mpubi, a’ kôhna bé nwéhél i boga ni boga, ndi kogse i béba yé i nom mba ni mba.”
Markô	41	3	30	A bi pot hala inyule ba bé kal le: “A gwé mbuu mbe.”
Markô	41	3	31	I mbus ha, nyañ ni lôknyañ ba lo, ba telep i mbégdé, ba ep mut i sébél nye.
Markô	41	3	32	Kiki limut li bé li yii, li ma kéña nye, ba kal nye le: “Nun-ki, nyuñ ni lôknyuñ ba yé i mbégdé, ba nyéñ tehe we.”
Markô	41	3	33	Ndi a timbhe bo le: “Ini lôñni lôk kéé le bonjee?”
Markô	41	3	34	Ha nyen a nun i bôt ba bé ba yii, ba ma kéña nye, a kal le: “Nuna-ki! Bana bon ba yé ini lôñni lôk kéé!
Markô	41	3	35	Nu ni nu a mboñ sômbôl i Nyambe, nyen a yé mankéé nu munlôm, ni nu muda, ni ini.”
book	book_id	chapter	verse	text
Markô	41	4	1	A témb a bôdôl niiga i ngwañ tuye, yak limut li bôt likeñi li kodba ipañ yé. Jon a bi bet i môñgô, a yén, a ke haa ndék ni ngwañ tuye, ndi limut jolisôna li bééne i ngwañ tuye.
Markô	41	4	2	Ha nyen a bôdôl niiga bo ngandak mam ni njel dihéga; kiki a bé niiga bo, a kal bo le:
Markô	41	4	3	“Emblana. Nuna-ki, mut wada a bi pam i nwes mbôô.
Markô	41	4	4	Mu kiki a bé nwes mbôô, ihogi i kwo i nloñ, ndi dinuni di lo di je yosôna.
Markô	41	4	5	Ipe i kwo i bahoma ba ngok i het biték bi bé bé ngandak, i pala ki o inyule biték bi bé bé ndip.
Markô	41	4	6	Ndi ngéda hiañgaa hi bi pam, hi ligis yo inyule i bééna bé minkañ.
Markô	41	4	7	Ipe ki i kwo ipôla biloo, ndi biloo bi o, bi hô yo, i num bé matam.
Markô	41	4	8	Ndi ipe i bi kwo i hisi hilam, i nañ, i bôl, i bôdôl num matam môm maa, môm masamal, ni mbôgôl ngélé.”
Markô	41	4	9	I mbus, a kônde le: “Nu a gwé maôô i emble, a emble.”
Markô	41	4	10	Ndi ngéda a bé nyetama, i bôt ba bé nye ipañ lôñni jôm li baôma ni iba ba bôdôl bat nye mambadga inyu dihéga tjé.
Markô	41	4	11	A kal bo le: “Bé bon i bi tina le ni nok jimb lipubi li Ane Nyambe, ndi inyu bôt ba yé i mbégdé, me niiga bo mam momasôna ni dihéga,
Markô	41	4	12	inyu boñ le to hala kiki ba mbéñge, ba tehe bañ; to hala kiki ba ñemble, ba tibil bañ nok; to hielba, ba hielba bañ inyu kôhna nwéhél.”
Markô	41	4	13	I mbus, a kal ki bo le: “Baa ni nok bé hihéga hini? Lelaa ni n’a nok dini dihéga dipe tjodisôna?
Markô	41	4	14	“I mut a nwes mbôô nyen a yé nu a nwes bañga.
Markô	41	4	15	Ngim bôt i yé kiki mbôô i nkwo i nloñ, ngéda ba ntip ndik nok bañga, Satan a nlo, a héya bañga ba nwes ikété yap.
Markô	41	4	16	Nlélém jam ki, bôt bape ba yé kiki mbôô i nkwo i bahoma ba ngok; i ngéda ba ntip ndik nok bañga, ba neebe yo ni maséé.
Markô	41	4	17	Ndi kiki bañga i yé ngi o minkañ ikété miñem nwap, ba nom ndik inyu ndék ngéda; ndi ngéda njiiha tole ndééñga i ntip ndik bôdôl inyule ba ñemble bañga, ba mbaage.
Markô	41	4	18	Ba bi nwes ki mbôô ipe ipôla biloo. I bôt bana bon ba ñemble bañga,
Markô	41	4	19	ndi mandutu ma niñ munu nkoñ ’isi, ni ngui malôga i lingwañ, lôñni minheña inyu mintén mi mam nwominsôna mi njôp bo i miñem, mi nhô bañga kayéle i num bé matam.
Markô	41	4	20	Sôk i nsôk, mbôô ba bi nwes i hisi hilam i yé bôt ba ñemble bañga, ba nleege yo ni maséé, ba num ki matam môm maa, môm masamal, ni mbôgôl ngélé.”
Markô	41	4	21	A kal ki bo le: “Ba nyoñ bé lambe inyu ha yo isi sel tole isi nañi, hala bé? Baa ba nyoñ nga yo inyu bii yo i kéhne lambe?
Markô	41	4	22	Inyule yom yo ki yo i sôli y’a yégle bé le ba yelel bé yo; to yom yo ki yo ba ntibil sôô y’a yégle bé le i pam bé i mbégdé.
Markô	41	4	23	Nu ni nu a gwé maôô i emble, a emble.”
Markô	41	4	24	A kônde ki kal bo le: “Tiblana sédi maôô inyu nok mam ni yé emble. Kiki ni nhégél bape, hala nyen b’a hégél yak bé, ñ, b’a kônde yaga bé.
Markô	41	4	25	Inyule nu a gwé, b’a kônde ki nye; ndi nu a gwé bé, Yak i ndék a gwé, b’a yoñ yo.”
Markô	41	4	26	I mbus, a kal ki le: “Hala nyen Ane Nyambe i yé kiki ngéda mut a nwes mbôô ’isi.
Markô	41	4	27	A nañal juu, a telbak kegla, ndi a nyi bé lelaa mbôô i ño, to lelaa i nañ.
Markô	41	4	28	Hisi hiomede hi mboñ le mbôô i o ndék ni ndék: Hi nti ndugi man kai, i mbus ntudu u pam; sôk i nsôk, u yila nhôôlak ntudu nyonok ni mis.
Markô	41	4	29	Ndi ngéda matam ma nhôlôl ndigi, a ntégbaha nhôdôk kwade inyule ngéda libumbul i nkola.”
Markô	41	4	30	A kônde ki kal le: “Di nla hégha Ane Nyambe ni kii? Tole di nla yoñ himbe hihéga inyu toñol yo?
Markô	41	4	31	I yé kiki hisiina hi mbôô, ngéda ba bi bel hio, hi bé loo mbôô yosôna bititigi hana ’isi.
Markô	41	4	32	Ndi ngéda ba mal bel yo, i nañ, i loo mbônji yosôna bikeñi, i ti mintjep minkeñi kayéle dinuni di ngii di nla léba liyééne isi yiye yé.”
Markô	41	4	33	Ni i nya ngandak dihéga i nyen a bé añle bo bañga i Nyambe, inoñnaga ni kiki ba bé la nok yo.
Markô	41	4	34	Ni maliga, a bé pôdôs bé bo ibabé i yoñ hihéga, ndi a bé toñle banigil bé mam momasôna ngéda ba bé botama.
Markô	41	4	35	I nlélém kel, ngéda kôkôa i bi kwo, a kal bo le: “Loga, di yap uu ngwañ tuye.”
Markô	41	4	36	Kiki ba mal huuha limut, ba yoñ nye ikété môñgô hala kiki a bé, yak môñgô mimpe mi noñ nye.
Markô	41	4	37	Ndi soso mbuk mbebi a bôdôl hôñ ni ngui, yak mangudga ma kahal kôba ikété môñgô kayéle môñgô u bé bebee ni yon ni malép.
Markô	41	4	38	Ndi a bé nyoo mbus môñgô, a kenek ’ilo i ngii mbôñga. Jon ba tôdôl nye, ba kal nye le: “A Lét, hala a nkal bé we to jam le di yé bebee ni wo?”
Markô	41	4	39	Ha nyen a telep, a bam mbuk mbebi, a kal ki tuye le: “Hogbe! Mom nwee!” Ha nyen mbuk mbebi a mal, homa nyensôna a mom yaga nwee.
Markô	41	4	40	Ndi a kal bo le: “Inyuki ni nkon woñi hala? Baa ni yé ngi bana hémle?”
Markô	41	4	41	Ndi ba bé kon woñi iloo hihéga, ba kalnaga bo ni bo le: “Njee mut yaga nunu? Ngo yak mbebi ni tuye bi nôgôl nye.”
book	book_id	chapter	verse	text
Markô	41	5	1	I mbus, ba pam nyoo uu ngwañ u tuye, i nkoñ u bôt ba Gérasa.
Markô	41	5	2	Ndi kiki Yésu a nyodi ndik ikété môñgô, mut wada nu a bééna mbuu mbe a lo i boma nye, a pémlak i kotoo soñ.
Markô	41	5	3	Liyééne jé li bé i kotoo soñ; ipam ha ngéda i, mut nye ki nye a bi la bé kañ nye, to ni nsañ bikei.
Markô	41	5	4	Ba bééna lem i kañ nye minsañ i moo ni i makôô, ndi to hala a bé a pat minsañ, a bôk bikei; mut to wada a bééna bé ngui i yémbél nye.
Markô	41	5	5	Juu ni njamuha, a bé waa bé lond i kotoo soñ ni i dikôa, a kegbaga ni ngok.
Markô	41	5	6	Ndi kiki a ntehe Yésu haa, a ke ngwéé, a ôm maboñ i bisu gwé.
Markô	41	5	7	I mbus, a lond ni kiñ keñi le: “Me ni we di gwééna kii, a Yésu, Man Nyambe Nungingii? Kum soñ i bisu bi Nyambe le w’a tééñga bé me.”
Markô	41	5	8	Inyule Yésu a bé kal wo le: “Nyodi ikété mut nunu, a mbuu mbe unu.”
Markô	41	5	9	Ndi Yésu a bat nye le: “Jôl joñ le njee?” A timbhe le: “Jôl jem le Ntôñ, inyule di yé ngandak.”
Markô	41	5	10	Ha nyen i mut nu a kônde soohe Yésu le a pémés bañ mimbuu mimbe le mi nyodi mu loñ i.
Markô	41	5	11	Ndi liuñ li ngôi likeñi li bé jél ha i hikôa.
Markô	41	5	12	Ha nyen mimbuu mimbe mi soohe nye le: “Ep bés mu ngôi, le di jôp ikété yap.”
Markô	41	5	13	A ti nwo kunde i. Ha nyen mimbuu mimbe mi pam, mi jôp ikété ngôi; ndi liuñ li ngôi li ke ngwéé, li kwo i nsôsôgô, li beha i tuye. Ngôi i bé jam kiki bo dikôô diba, i yin ikété tuye.
Markô	41	5	14	Ndi batééda ngôi ba ke ngwéé, ba añal jam li i tison ni mu nkoñ u wonsôna. Ha nyen bôt ba lo i béñge kii i bi tagbe.
Markô	41	5	15	Jon bôt ba lo yak Yésu, ba tehe le i mut a bééna ntôñ u mimbuu mimbe a yii, a hééba mbot, yak yi i nlo nye, ba kon woñi.
Markô	41	5	16	Yak i bôt ba bi tehe i jam li, ba añle bo lelaa mam ma bi tagbe inyu mut a bééna mimbuu mimbe ni inyu ngôi.
Markô	41	5	17	Ha nyen ba bôdôl soohe Yésu le a nyodi i nkoñ wap.
Markô	41	5	18	I ngéda Yésu a bé jôp i môñgô, i mut a bééna mimbuu mimbe a soohe le a noñ nye.
Markô	41	5	19	Ndi Yésu a neebe bé, a kal nye le: “Témb i mbai yoñ ni i lihaa joñ, añle bo mam momasôna Yéhôva a mboñ inyu yoñ lôñni konangoo a ñunda we.”
Markô	41	5	20	I mut nu a ke, a bôdôl añal i Dékapôli mam momasôna Yésu a bi boñ inyu yé; hala a hélés bôt bobasôna.
Markô	41	5	21	Kiki Yésu a ntémb a yap uu ngwañ lôñni môñgô, limut li bôt likeñi li kodba ipañ yé ngéda a bé a ngi yii bebee ni tuye.
Markô	41	5	22	Ñane ndap bibégés wada, nu jôl jé le Yairô, a lo; kiki a ntehe Yésu, a kwo i makôô mé.
Markô	41	5	23	A soohe nye ngandak ngélé, a kal le: “Hingongonda hiem hi nkon ngandak. Soho, lo kéhi moo i ngii yé inyu boñ le a mbôôp le ndi a niñ.”
Markô	41	5	24	Ha nyen Yésu a ke lôñni nye, yak limut li bôt likeñi li bé noñ nye li kahal hihe nye.
Markô	41	5	25	Ndi muda wada a bé ha, nu matjél ma bi bôdôl pam hala a bé jôm li nwii ni ima.
Markô	41	5	26	A bi nok njôghe iloo hihéga i moo ma ngandak bidokta, a pémés yak nkus wé wonsôna, ndi a bi nôgda bé mbôô to ndék, kon u bé nai ndik nnayak.
Markô	41	5	27	I ngéda a bi nok miñañ inyu Yésu, a lo nye i mbus ikété limut, a tihba mbot yé ngii,
Markô	41	5	28	inyule a bé waa bé kalba le: “Ibale me ntihba to mambot mé ma ngii, m’a mbôôp.”
Markô	41	5	29	I nlélém ngéda, matjél mé ma kidi, a nôgda munu nyuu yé le béba yé kon i mal.
Markô	41	5	30	I nlélém ngéda, Yésu a nôgda le ngui i nyodi ikété yé, ha nyen a hielba ikété limut, a bat le: “Njee a ntihba mambot mem?”
Markô	41	5	31	Ndi banigil bé ba kal nye le: “U ntehe limut li nhihe we, ndi u badak le: ‘Njee a ntihba me?’”
Markô	41	5	32	Ndi a bé béñge homa nyensôna inyu tehe njee a mboñ hala.
Markô	41	5	33	Ndi muda a lo, a kwo i bisu gwé, a konok woñi, a sehlaga, a yik jam li mpémél nye, a kal nye maliga momasôna.
Markô	41	5	34	Yésu a kal nye le: “A ngond yem, hémle yoñ i mélés kon woñ. Kenek ni nsañ, i béba kon ini i tééñga ha bañ ki we.”
Markô	41	5	35	Ndi a bé a ngi podok ngéda ngim bôt i bi lôl i ndap i ñane ndap bibégés, i kal le: “Ngond yoñ i nwo! Inyuki u ntééñga ki Malét?”
Markô	41	5	36	Ndi Yésu a nok nkwel wap, a kal ñane ndap bibégés le: “U kon bañ woñi, unda ndik le u gwé hémle.”
Markô	41	5	37	Ndi a bi nwas bé le mut nye ki nye a noñ nye handugi Pétrô, Yakôbô, lôñni manyañ Yakôbô le Yôhanes.
Markô	41	5	38	Ha nyen ba bi ke i ndap ñane ndap bibégés, a koba ngandak liyôgbe, ni bôt ba bé ee, ba londok makeñi.
Markô	41	5	39	Kiki a njôp, a kal bo le: “Inyuki ni ñee, ni boñok liyôgbe lini? Mañge a nwo bé, a yé i ke ’ilo.”
Markô	41	5	40	Ba bôdôl nol nye hiol hi diyana. I mbus, kiki a mpémés bo, a yoñ isañ ni nyañ mañge, lôñni ba ba bé ni nye, a jôp i homa mañge a bé.
Markô	41	5	41	Ha nyen a gwel woo u mañge, a kal nye le: “Talita kumi,” hala a nkobla le: “A hingongonda, me nkal we le: ‘Telep!’”
Markô	41	5	42	I nlélém ngéda, hingonda hi telep, hi bôdôl ke. (A bééna jôm li nwii ni ima.) Ha nyen ba yôm, ba kon maséé iloo hihéga.
Markô	41	5	43	Ndi a ti bo oda, a tiimbaga le mut a yi bañ jam li, a kal ki le ba ti nye yom i je.
book	book_id	chapter	verse	text
Markô	41	6	1	Kiki a nyodi ha, a ke i loñ yé, yak banigil bé ba noñ nye.
Markô	41	6	2	I ngéda kel Sabat i bi kola, a bôdôl niiga i ndap bibégés. Libim li bôt li li bé emble nye li hel, li kal le: “Hee i mut nunu a bi yôñôl mam mana? Inyuki nyen a nkôhna pék ini, ni inyuki i nya mimpémba mi mam mini mi mbôña i moo mé?
Markô	41	6	3	Baa nye bé nyen a yé kapinda, man Maria? Baa lôknyañ bé le Yakôbô, Yôsep, Yuda ni Simôn? Baa lôknyañ i bôda i ta bé hana ni bés?” Jon ba bi tjél hémle nye.
Markô	41	6	4	Ndi Yésu a kal bo le: “Mpôdôl a gwé lipém homa nyensôna, ndi a gwé bé lipém i loñ yé, i lihaa jé, to i ndap yé.”
Markô	41	6	5	Jon a bi la bé boñ mpémba jam wo ki wo nyoo, handugi i kéhi moo i ngii ndék bakokon ni i mélés makon map.
Markô	41	6	6	Ni maliga, a bi hel inyu ngitophémle yap. I mbus, a ke mu mambai ma momasôna, a niigaga.
Markô	41	6	7	Kiki a nsébél jôm ni iba, a bôdôl ep bo iba iba, a ti yak bo ngui i pémés mimbuu mimbe.
Markô	41	6	8	A ti ki bo oda le ba yoñ bañ yom yo ki yo inyu liké, to bret, to bot bijek, to moni ikété biposa gwap, ndik ntoñgo wotama,
Markô	41	6	9	a kal ki bo le ba haba bitamb, ndi ba yoñ bañ mambot ima.
Markô	41	6	10	A kônde ki kal bo le: “To imbe ndap ni njôp, yéna ha letee ni nyodi ha homa nu.
Markô	41	6	11	To numbe homa b’a leege bé bé, tole b’a emble bé bé, i ngéda ni mba ni nyodi ha, ni kumb lipum li biték li li yé mu makôô manan inyu ti bo mbôgi.”
Markô	41	6	12	Ha nyen ba ke, ba kahal téé likalô le bôt ba nlama hiel miñem,
Markô	41	6	13	ba pémés yak ngandak mimbuu mimbe, ba hoo ngandak bakokon môô, ba mélés ki makon map.
Markô	41	6	14	Ndi Kiñe Hérôdé a nok jam li, inyule jôl li Yésu li bi yiba ngandak, yak bôt ba kalak le: “Yôhanes Nsôble nyen a ntuge, inyu hala nyen a mboñ mimpémba mi mam.”
Markô	41	6	15	Ndi bahogi ba bé kal le: “Éliya nu.” Bape ki ba kalak le: “A yé mpôdôl wada kiki bapôdôl ba ngéda kôba.”
Markô	41	6	16	Ndi ngéda Hérôdé a bi nok jam li, a kal le: “Yôhanes nu me bi kit ño, nyen a ntuge.”
Markô	41	6	17	Hérôdé a bi bii Hérôdia, nwaa maasañ le Filipô. Nyemede Hérôdé nyen a bi ep le ba gwel Yôhanes, ba kañ nye, ba ha nye i ndap mok inyule hala nyen Hérôdia a bé gwés.
Markô	41	6	18	Inyule Yôhanes a bé kal Hérôdé le: “I ta bé we kunde i bana nwaa maasoñ.”
Markô	41	6	19	Jon Hérôdia a bé téédana nye hiun, a yéñék ki nol nye, ndi a bé la bé.
Markô	41	6	20	Inyule Hérôdé a bé kon Yôhanes woñi, a yik le a yé mut a téé sép ni mut Nyambe; jon a bé sôñ niñ yé. Hiki ngéda a bé emble Yôhanes, a bé yi bé kii a boñ lôñni nye, ndi to hala a bé ke ni bisu i emble nye ni maséé.
Markô	41	6	21	Ndi loñge kel i bi kola ngéda Hérôdé a bi naña ngand ligwéé jé inyu bangomin bé bakeñi, lôñni baane ba bisônda gwé ni bañga bôt i Galiléa.
Markô	41	6	22	Ha nyen ngond Hérôdia i jôp, i sak, hala a lémél Hérôdé ni bôt ba bé je lôñni nye. Kiñe i kal hingonda le: “Bat me to kii u ngwés, m’a ti we yo.”
Markô	41	6	23	A kum yaga soñ le: “To kii u mbat me, m’a ti we yo, me yé yak bebee i kap ane yem môga ima, me ti we jôga jada.”
Markô	41	6	24	Ha nyen a bi pam, a kal nyañ le: “Kii me bat?” Nyañ a kal le: “Ño u Yôhanes Nsôble.”
Markô	41	6	25	I nlélém ngéda, a pala ke yak kiñe, a bat nye le: “Me nsômbôl le nano nano, u ti me ño u Yôhanes Nsôble i nleha pan.”
Markô	41	6	26	Hala a bi lôôha tééñga kiñe, ndi i bi gwés bé nim nye jam a bi bat inyule i bi kum soñ ni inyu bakén bé.
Markô	41	6	27	Jon i nlélém ngéda, kiñe i ep sônda yada ikété ba ba ntat nye, i ti nye oda le a lona ño u Yôhanes. Ha nyen a bi ke i ndap mok, a kit ño u Yôhanes,
Markô	41	6	28	a lona wo i nleha pan, a ti wo hingonda, yak hingonda hi ti wo nyañ.
Markô	41	6	29	I ngéda banigil bé ba bi nok i jam li, ba lo, ba yoñ mim wé, ba jô wo.
Markô	41	6	30	Baôma ba kodba ni Yésu, ba añle nye mam momasôna ba bi boñ ni niiga.
Markô	41	6	31	A kal bo le: “Lona bébotama i homa a yé nwee, ni noi ndék.” Inyule ngandak i bé lo, i kenek, ba bééna bé to ngéda i je.
Markô	41	6	32	Jon ba bi ke ni môñgô i homa nu a yé nwee inyu ba botama.
Markô	41	6	33	Ndi bôt ba bi tehe bo ba nke, ngandak i yi ki hala, ha nyen bôt ba bi lôl i bitison gwobisôna, ba ke ngwéé ni makôô, ba bôk bo i bisu, ba pam nyoo.
Markô	41	6	34	Kiki a mpam nyoo, a tehe limut li bôt likeñi, a kon bo ngoo inyule ba bé kiki mintômba mi mi gwé bé ntééda bémba. Ha nyen a bôdôl niiga bo ngandak mam.
Markô	41	6	35	Ndi kel i bé nkenek, banigil bé ba lo nye ipañ, ba kal nye le: “I homa nunu a yé ñoñ, yak kel i yé nkenek.
Markô	41	6	36	Huuha bôt, kayéle ba ke i minkoñ ni mambai ma yé bebee le ba sômbôl bomede yom i je.”
Markô	41	6	37	A timbhe bo, a kal le: “Tina bo bijek bébomede.” Ha nyen ba kal nye le: “Baa di nlama ke i somb bret bi mbôgôl dinariô iba inyu ti gwo limut le li je?”
Markô	41	6	38	A kal bo le: “Ni gwé bret gwañen? Kena, ni béñge!” Kiki ba mbéñge, ba kal le: “Bret bitan, ni tjobi diba.”
Markô	41	6	39	Ha nyen a kal bôt bobasôna le ba yén mintôñ mintôñ i ngii bikai.
Markô	41	6	40	Bôt ba yén, ba kodba mintôñ mi mbôgôl bôt ni mintôñ mi môm matan ma bôt.
Markô	41	6	41	Ha nyen a bi yoñ bret bitan ni tjobi diba, a pa mis ngii, a sayap gwo. I mbus, a bek bret, a bôdôl ti gwo banigil le ba lôôs gwo bôt. A kap yak tjobi diba inyu bôt bobasôna.
Markô	41	6	42	Bobasôna ba je, ba nuu ki,
Markô	41	6	43	ba kot bikét, bi yon ikété jôm li bisel ni biba ibabé soñgol tjobi.
Markô	41	6	44	I bôlôm ba bi je bret ba bé dikôô ditan.
Markô	41	6	45	Kunda yada i mbus ha, Yésu a kal banigil bé le ba jôp i môñgô, ba bôk nye bisu nyoo uu ngwañ i pes i Bétsaida, ndi nye a yégle inyu huuha limut.
Markô	41	6	46	Ndi kiki a ntjôla bo, a bet hikôa inyu soohe.
Markô	41	6	47	I ngéda kôkôa i bi kwo, môñgô u bé i ñemkété tuye, ndi nye a bak a ngi yii nyetama i nlélém homa.
Markô	41	6	48	Ndi kiki a ntehe bo ba njoba i leñ pagô inyule mbebi i bé lôl bo bisu, a lo bo ipañ bebee ni maye ma kel, a kenek ni makôô i ngii tuye; ndi a bé ke wengoñle a nyéñ tagbe bo.
Markô	41	6	49	Kiki ba ntehe nye a nkil i ngii tuye, ba hoñol le: “Yiinda i!” Ba lond ni ngui.
Markô	41	6	50	Inyule bobasôna ba bi tehe nye, ba kon woñi. Ndi nlélém ngéda, a pôdôs bo, a kal le: “Ni bana makénd! Me nu; ni kon bañ woñi.”
Markô	41	6	51	I mbus, a bet i môñgô ni bo, yak mbuk mbebi a mal. Ha nyen ba bi hel kiyaga,
Markô	41	6	52	inyule ba bé ngi ôt biniigana mu hélha jam a bi boñ inyu ti bret, ndi miñem nwap mi bé tiñha nok.
Markô	41	6	53	I ngéda ba bi yap, ba pam nyoo nkoñ u Génésarét, ba tjak môñgô ha bebee.
Markô	41	6	54	Ndi kiki ba bi nyodi ndigi i môñgô, bôt ba pala yimbe nye.
Markô	41	6	55	Ha nyen ba bi ôt ngwéé mu nkoñ u wonsôna, ba bôdôl lona bakokon i ngii binañi gwap, ba ken-ga bo i homa ba bi nok le a yé.
Markô	41	6	56	Ndi to hee homa a bé jôp ikété mambai, to bitison, to minkoñ, ba bé bii bakokon i bahoma ba bôm, ba soohege ki nye le ba tihba ndik to linjek li mbot yé ngii. Ba bobasôna ba bé tihba jo, makon map ma bé mal.
book	book_id	chapter	verse	text
Markô	41	7	1	Ha nyen Farisai ni bayimbén bahogi ba ba bi lôl i Yérusalem ba kodba, ba kéña nye.
Markô	41	7	2	Ba bi tehe banigil bé bahogi ba nje ni moo ma mahindi, hala wee ni moo le ba njôwa bé.
Markô	41	7	3	(Inyule Farisai ni bon ba Lôk Yuda bobasôna ba nje bé ibale ba njôwa bé moo ipam i liboñ li woo, inyule ba édi i noñ bilem bi loñ bi bôt ba ngéda kôba,
Markô	41	7	4	yak ngéda ba nlôl i bôm, ba nje bé ibale ba nogop bé. Ba gwé ki ngandak bilem bipe le ba bi kôs, ba édi ki i noñ gwo, kiki bo i yube mabôndô, dibôi, ni biébél bi mamuna ikété malép.)
Markô	41	7	5	Jon Farisai ni bayimbén bana ba bat nye le: “Inyuki banigil boñ ba noñ bé bilem bi bôt ba ngéda kôba, ndi ba nje ni moo ma mahindi?”
Markô	41	7	6	A timbhe bo le: “A bôt ba bihéñba, maliga mon Yésaya a bi bôk pot inyu nan, kiki i yé ntilga le: ‘I litén lini li nti me lipém ni bibép, ndi miñem nwap mi yé yaga haa ni me.
Markô	41	7	7	Yañga yaga nyen ba nke ni bisu i bégés me inyule ba niiga mambén ma bôt ba binam wengoñle ma yé mambén ma Nyambe.’
Markô	41	7	8	Hala nyen ni nwas mbén Nyambe inyu noñ bilem bi bôt ba binam.”
Markô	41	7	9	A kônde ki kal bo le: “Ni ngwélél makeñge i yan mbén Nyambe inyu noñ bilem bi loñ nan.
Markô	41	7	10	Kiki hihéga, Môsi a bi kal le: ‘Ti isoñ bo nyuñ lipém,’ ni le: ‘I mut a nleñ isañ tole nyañ bibuk bibe, a nlama nôla.’
Markô	41	7	11	Ndi bé ni nkal le: ‘Ibale mut a nkal isañ tole nyañ le: “I gwom gwobisôna me gwé, bi me bak le me gwélél inyu hôla we, bi yé korban (hala wee me nkébél gwo Nyambe),”’
Markô	41	7	12	ni nwas ha bé nye le a boñ jam jo ki jo inyu isañ to nyañ.
Markô	41	7	13	Hala nyen ni nyilha Bañga i Nyambe yañga inyu bilem bi loñ nan, bi ni niiga. Ni mboñ ki ngandak mam ipe hala.”
Markô	41	7	14	Ha nyen a témb a sébél limut, a kal jo le: “Bébobasôna, emblana me, ni tibil ki nok.
Markô	41	7	15	Yom yo ki yo i nlôl i mbégdé, i jôbôk ikété nyuu mut, i nla bé hindis nye; ndi i mam ma mpémél mut i nyo mon ma nhindis nye.”
Markô	41	7	16	——
Markô	41	7	17	I ngéda a bi ke haa ni limut, a jôp ikété ndap, banigil bé ba bôdôl bat nye mambadga inyu hihéga a bi ti.
Markô	41	7	18	Jon a bi kal bo le: “Baa yak bé ni yé ngi tibil nok kiki bo? Baa ni nyi bé le yom yo ki yo i nlôl i mbégdé, i jôbôk mut ikété, i nla bé hindis nye,
Markô	41	7	19	inyule i njôp bé nye i ñem, ndi i ntagbe i minla, i ke i luk?” Hala nyen a bi unda le bijek gwobisôna bi yé bipubhaga.
Markô	41	7	20	A kal ki le: “I yom i mpam mut ikété yon i nhindis nye.
Markô	41	7	21	Inyule nyoo ikété, hala wee i miñem mi bôt ba binam, nyen bipék bibe bi mpémél: Malal ma nyega, ni wip, ni manola,
Markô	41	7	22	ni ndéñg, ni hép, ni maboñok ma ñem mbe, ni malôga, ni maboñok mabe ngi wonyuu, ni huluk jis, ni liôbôsjôl, ni humbulnyuu, ni bijôñ.
Markô	41	7	23	I mam mabe mana momasôna ma nlôl ikété, mon ma nhindis mut.”
Markô	41	7	24	I ngéda a bi telep, a nyodi ha, a ke i nkoñ u Tir ni u Sidôn. Kiki a mpam nyoo, a jôp ikété ndap yada, a gwés bé le bôt ba yi hala, ndi to hala bôt ba bi yi.
Markô	41	7	25	I nlélém ngéda, muda wada nu ngond yé i bééna mbuu mbe a nok ngan yé, a lo, a kwo i makôô mé.
Markô	41	7	26	A bé muda loñ Grikia, ndi a niñik i loñ Sirôfénikia, a ke ni bisu i bat nye le a pémés mbuu mbe ngond yé i gwé.
Markô	41	7	27	Ndi a timbhe nye le: “Nwas ndugi le bon ba nuu, inyule i ta bé loñge i yoñ bret bi boñge inyu leñ gwo bon ba ngwo.”
Markô	41	7	28	Ndi muda a timbhe nye le: “Ñ, a Nwet, ndi yak bon ba ngwo ba nje minluñ mi nkwo isi téblé i bon batitigi.”
Markô	41	7	29	Ha nyen a bi kal muda le: “Kiki u mpot hala, kenek, mbuu mbe u nyodi ikété ngond yoñ.”
Markô	41	7	30	Kiki muda a nke i mbai yé, a koba mañge a niñi i nañi, mbuu mbe u ma ke.
Markô	41	7	31	I ngéda Yésu a bi nyodi i pes mbok i Tir, a tagbene i Sidôn ni i pes mbok i Dékapôli inyu ke i tuye Galiléa.
Markô	41	7	32	Ha nyen ba lona nye mut ndok nu a mpahal bé to bibuk loñge, ba soohe nye le a kéhi moo i ngii yé.
Markô	41	7	33	A kena nye ipañ, bo iba ndigi, haa ni limut. A ha dinoo tjé i maôô ma mut nu. I mbus, a tjôle matai, ndi a tihba nye hilémb.
Markô	41	7	34	Kiki a mpa mis i ngii, a hép ni ngui, a kal nye le: “Éfata,” hala wee: “Yibla.”
Markô	41	7	35	Ha nyen maôô mé ma yibla, yak hilémb hié hi hohla, a bôdôl pot loñge.
Markô	41	7	36	A ti bo oda le ba añle bañ jo mut nye ki nye, ndi kiki a bé kônde ti bo oda, hala nyen ba bé kônde añal jo.
Markô	41	7	37	Ni maliga, ba hel iloo hihéga, ba kal le: “Mam mé momasôna ma yé hélha. A mboñ ki le bôt ba ndok ba noga, yak mbuk bôt i pot.”
book	book_id	chapter	verse	text
Markô	41	8	1	Mu dilo di, limut li bôt likeñi li témb li kodba, ndi li bana bé yom yo ki yo i je. Ha nyen a sébél banigil, a kal bo le:
Markô	41	8	2	“Me nkon limut ngoo inyule hala a yé dilo daa le li yé ni me, ndi li gwé bé yom yo ki yo i je.
Markô	41	8	3	Ibale me nhuuha jo njal i mambai map, li ga kwo i njel inyule bahogi ipôla yap ba nlôl haa.”
Markô	41	8	4	Ndi banigil bé ba timbhe nye le: “Hee mut a’ yôñôl bret bi nkola munu ñoñ inyu boñ le i bôt bana bobasôna ba je, ba nuu?”
Markô	41	8	5	A bat bo le: “Baa ni gwé bret gwañen?” Ba timbhe le: “Bisaambok.”
Markô	41	8	6	I mbus, a kal limut le li yén ’isi. Ha nyen a yoñ bret bisaambok, a ti mayéga, a bek gwo, a bôdôl ti gwo banigil bé le ba kap gwo, yak banigil ba kébha gwo limut.
Markô	41	8	7	Ba bééna ki ndék bon ba tjobi; kiki a nsayap tjo, a kal le yak tjo ba kap.
Markô	41	8	8	Hala nyen ba bi je, ba nuu, ba bada ki bikét bi bi yégle, bi yon ikété bisel bikeñi bisaambok.
Markô	41	8	9	Ndi bôlôm ba bé jam kiki bo dikôô dina. I mbus, a huuha bo.
Markô	41	8	10	I nlélém ngéda, a jôp i môñgô ni banigil bé inyu ke i nkoñ Dalmanuta.
Markô	41	8	11	Ha nyen Farisai i lo, i bôdôl kaa ni nye; ndi inyu noode nye, i bat nye le a unda bo yimbne i nlôl i ngii.
Markô	41	8	12	A siida ngandak ikété ñem, a kal le: “Inyuki hiai hini hi nyéñ yimbne? Me nkal bé maliga le, yimbne yo ki yo y’a tina bé hiai hini.”
Markô	41	8	13	I mbus a yék bo, a témb a jôp ikété môñgô, a ke uu ngwañ umpe.
Markô	41	8	14	Ndi banigil ba bi hôya yoñ bret, ba bééna bé yom yo ki yo i je ikété môñgô, handugi bret yada.
Markô	41	8	15	Ha nyen a béhe bo ni bibuk bi ngui le: “Yiblana mis, ni yoñ ki yihe ni séñha i Farisai lôñni séñha i Hérôdé.”
Markô	41	8	16	Jon ba bôdôl nomol bo ni bo inyule ba bééna bé bret.
Markô	41	8	17	Kiki a nyi hala, a kal bo le: “Inyuki ni nomol inyule ni gwé bé bret? Baa ni yé ngi tibil yi to tibil nok? Baa miñem minan mi ngi tiñhaga i nok?
Markô	41	8	18	‘To hala kiki ni gwé mis, baa ni ntehna bé? To hala kiki ni gwé maôô, baa ni noga bé?’ Baa ni nhoñol ha bé?
Markô	41	8	19	I ngéda me bi bek bret bitan inyu dikôô di bôlôm ditan, baa ni bi bada bisel gwañen nyonok ni bikét bi bret?” Ba kal nye le: “Jôm ni biba.”
Markô	41	8	20	“I ngéda me bi bek bret bisaambok inyu dikôô di bôlôm dina, baa ni bi bada bisel bikeñi gwañen nyonok ni bret?” Ba kal nye le: “Bisaambok.”
Markô	41	8	21	A kal bo le: “Yak ha ni yé ngi nok?”
Markô	41	8	22	I mbus, ba pam i Bétsaida. Bôt ba lona nye mut ndim wada, ba soohe ki nye le a tihba mut ndim nu.
Markô	41	8	23	Ha nyen a gwel woo u mut ndim, a nyodna nye mu mbai i. Kiki a ntjôle nye matai i mis, a kéhi moo i ngii yé, a bat nye le: “Baa u ntehe ngim jam?”
Markô	41	8	24	Mut a pa mis, a kal le: “Me ntehe bôt, ndi ba mpôna bie bi bi nke.”
Markô	41	8	25	A témb a kéhi moo i ngii mis ma mut nu, mut a tehna loñge. A mbôôp, a kahal tehe mam momasôna loñge loñge.
Markô	41	8	26	Ha nyen a huuha nye i ndap yé, a kal nye le: “U témb ha bañ nyoo mbai i.”
Markô	41	8	27	I mbus, Yésu ni banigil bé ba ke i mambai ma Kaisaréa Filipi; kiki ba bé mu njel, a bôdôl bat bo mbadga le: “Bôt ba nkal le me yé njee?”
Markô	41	8	28	Ba kal nye le: “Yôhanes Nsôble, ndi bape ba nkal le Éliya, bape ki ba nkal le wada ikété bapôdôl.”
Markô	41	8	29	I mbus, a bat bo le: “Ndi bé ni nkal le me yé njee?” Pétrô a timbhe nye le: “U yé Kristô.”
Markô	41	8	30	Ha nyen a tibil yaga ti bo oda le ba kal bañ mut nye ki nye njee a yé.
Markô	41	8	31	A bôdôl ki niiga bo le Man mut a nlama nok ngandak ndutu, mimañ mi litén ni baéga biprisi ni bayimbén b’a tjél nye, ba nol ki nye, ndi a ga tuge i mbus dilo daa.
Markô	41	8	32	Ni maliga, a bé kal hala i mbamba. Ndi Pétrô a kena nye ipañ, a bôdôl nyéyéi nye.
Markô	41	8	33	Ha nyen a hielba, a nun banigil bé, a nyéyéi Pétrô, a kal le: “Témb me i mbus, a Satan! Inyule u nhoñol bé mahoñol ma Nyambe, ndi ma bôt ba binam.”
Markô	41	8	34	I mbus, a sébél limut lôñni banigil bé ipañ yé, a kal bo le: “Ibale mut a nsômbôl noñ me, a nlama ha bé niñ inyu yé nyemede, ndi a begee kék yé njiiha, a noñ me ibabé waa.
Markô	41	8	35	Inyule nu ni nu a nsômbôl tohol niñ yé, a’ nimis yo; ndi nu ni nu a nimis niñ yé inyu yem ni inyu ñañ nlam, a’ tohol yo.
Markô	41	8	36	Ni maliga, umbe nseñ mut a’ bana ibale a nkôhna nkoñ ’isi wonsôna ndi a nimis niñ yé?
Markô	41	8	37	Mut a’ ti yaga kii inyu niñ yé?
Markô	41	8	38	Inyule nu ni nu a nwél me ni bibañga gwem nyuu munu hiai hibe ni hi ndéñg hini, yak Man mut a’ wél nye nyuu ngéda a’ lo ikété lipém li Isañ lôñni biañgel bipubi.”
book	book_id	chapter	verse	text
Markô	41	9	1	A témb ki a kal bo le: “Me nkal bé maliga le, bahogi ipôla bôt ba téé hana b’a wo yaga bé ibale ba mbôk bé ba tehe Ane Nyambe i nlo ni lipémba.”
Markô	41	9	2	Dilo disamal i mbus ha, Yésu a yoñ Pétrô ni Yakôbô ni Yôhanes, a kena botama i hikôa hi nyôgi. A heñla i bisu gwap;
Markô	41	9	3	mambot mé ma bôdôl bai, ma pôp iloo kiki mpubus mambot nye ki nye hana ’isi a yé le a pubus mo.
Markô	41	9	4	I mbus, Éliya bo Môsi ba pémél bo, ba kwelek ni Yésu.
Markô	41	9	5	Ha nyen Pétrô a kal Yésu le: “A Rabi, hala a yé loñge jam kiki di yé hana. Jon, di téé mandap ma mabadô maa, yada inyu yoñ, yada inyu Môsi, ni yada inyu Éliya.”
Markô	41	9	6	Ni maliga, Pétrô a bé yi bé kii a boñ inyule ba bé kon yaga woñi.
Markô	41	9	7	Yak ond i pam, i hô bo, kiñ i pémél mu ond le: “Man wem nunu, man wem nu gwéha, emblana nye.”
Markô	41	9	8	Kunda yada, ba béñge ipañ yap, ba tehe le to mut a ta ha bé ni bo, ndik Yésu nyetama.
Markô	41	9	9	I ngéda ba bé sôs hikôa, a tibil yaga ti bo oda le ba añle bañ mut nye ki nye jam ba ntehe letee ni mbus bitugne bi Man mut ikété bawoga.
Markô	41	9	10	Ba tééda bibañga bi i miñem nwap, ndi ba bé badna bo ni bo kii bitugne gwé bi nkobla.
Markô	41	9	11	Ba bôdôl ki bat nye le: “Inyuki bayimbén ba nkal le Éliya a nlama ndugi lo?”
Markô	41	9	12	A kal bo le: “Éliya a nlo toi ndugi, a tibil ki mam momasôna; ndi inyuki ni Bitilna bi nkal le Man mut a nlama nok ndutu ngandak, ba yan ki nye?
Markô	41	9	13	Ndi me nkal bé le, ni maliga, Éliya a bi lo, ndi ba boñ ki nye kii yosôna ba bé gwés, kiki i yé ntilga inyu yé.”
Markô	41	9	14	I ngéda ba bi koba bana banigil bape, ba tehe limut li bôt likeñi ipañ yap, yak bayimbén ba péénaga ni bo.
Markô	41	9	15	Ndi kiki limut jolisôna li ntehe ndik Yésu, li hel, li lo ngwéé i boma nye inyu yéga nye.
Markô	41	9	16	Ndi a bat jo le: “Kii ni péénaga ni bo?”
Markô	41	9	17	Mut wada ikété limut a timbhe nye le: “A Lét, me nlona we man wem inyule a gwé mbuu mbe u u mboñ le a mpot bé.
Markô	41	9	18	To hee homa u ngwel nye, u nleñ nye ’isi, lihus li pamak nye i nyo, a jek masoñ, a nimis yak ngui yé. Me bak me bat banigil boñ le ba pémés wo, ndi ba nla bé boñ hala.”
Markô	41	9	19	A timbhe, a kal bo le: “A hiai hini hi gwé bé hémle, m’a ba ni bé letee ni ngéda imbe? M’a hônba ki bé letee ni ngéda imbe? Ni lona me nye.”
Markô	41	9	20	Ha nyen ba lona nye hiloga hi, ndi ngéda mbuu mbe u bi tehe Yésu, i nlélém ngéda, u boñ le mañge a sat. Kiki mañge a nkwo ’isi, a bôdôl biiñge, lihus li pamak nye i nyo.
Markô	41	9	21	Yésu a bat isañ le: “Imbe ngéda jam lini li bi bôdôl nye?” A kal le: “Ibôdôl nye mañge,
Markô	41	9	22	ngim mangéda, mbuu mbe u nleñ nye ikété hié ni ikété malép inyu nol nye. Ibale u nla boñ jam, kônôl bés ngoo, u hôla bés.”
Markô	41	9	23	Yésu a kal nye le: “Inyuki u nkal le: ‘Ibale u nla!’ Ngo mam momasôna ma nla bôña inyu mut a nhémle.”
Markô	41	9	24	I nlélém ngéda, isañ mañge a lond, a kal le: “Me gwé hémle! Hôla me het i mbéda me hémle!”
Markô	41	9	25	Kiki Yésu a ntehe le limut li nlo ngwéé i boma bo, a nyéyéi mbuu mbe, a kal wo le: “A we, mbuu mbe u u mboñ mañge le a ba mbuk ni ndok, me nti we oda le u pam, u témb ha bañ ki ikété yé!”
Markô	41	9	26	Kiki mbuu mbe u nlond, u boñ le mañge a sat, u pam; ha nyen mañge a bi ba wengoñle a yé nwok, kayéle libim li bôt li bé kal le: “A nwo!”
Markô	41	9	27	Ndi Yésu a gwel nye i woo, a téé nye, mañge a telep.
Markô	41	9	28	I mbus, kiki a njôp ikété ndap yada, i ngéda banigil bé ba bé botama ni nye, ba bat nye le: “Inyuki di nla bé pémés wo?”
Markô	41	9	29	A kal bo le: “Ntén unu u mpam ndigi lôñni masoohe.”
Markô	41	9	30	Ba nyodi ha, ba tagbene i Galiléa, ndi a bé sômbôl bé le mut nye ki nye a yi hala.
Markô	41	9	31	Inyule a bé niiga banigil bé, a kalak bo le: “B’a liibana Man mut, ba ti nye i moo ma bôt ba binam, b’a nol ki nye; ndi to hala kiki b’a nol nye, i mbus dilo daa, a’ tuge.”
Markô	41	9	32	To hala kiki ba bé nok bé bibañga gwé, ba bé kon woñi i bat nye mambadga.
Markô	41	9	33	I mbus, ba pam i Kapernaum. I ngéda a bé ikété ndap, a bat bo le: “Ni péénaga kii mu njel?”
Markô	41	9	34	Ba yén nwee inyule ba bé pééna mu njel inyu yi njee a yé nunkeñi.
Markô	41	9	35	Ha nyen a yén ’isi, a sébél jôm ni iba, a kal bo le: “Ibale mut a nsômbôl ba nu bisu, a nlama ba nu a nsôk ikété bôt bobasôna ni ngwélél nu bôt bobasôna.”
Markô	41	9	36	Ha nyen a yoñ mañge ntitigi, a téé nye i ti yap; kiki a nkéhi nye moo i ngii bituu, a kal bo le:
Markô	41	9	37	“Nu ni nu a nleege i nya mañge ntitigi ini i jôl jem, wee a nleege yak me; ndi nu ni nu a nleege me, a nleege bé ndik metama, ndi a nleege yak Nu a bi om me.”
Markô	41	9	38	Yôhanes a kal nye le: “A Lét, di bi tehe mut wada a ngwélél jôl joñ inyu pémés mimbuu mimbe, ndi di bi noode sôñga nye inyule a noñ bé bés.”
Markô	41	9	39	Ndi Yésu a kal le: “Ni noode bañ sôñga nye, inyule mut nye ki nye a nla bé boñ hélha jam i jôl jem, i mbus, a pala pot jam libe ikolba me.
Markô	41	9	40	Inyule nu ni nu a nkolba bé bés a yé i pes yés.
Markô	41	9	41	Yak nu ni nu a nti bé libôndô li malép ma nyo inyule ni yé banigil ba Kristô, me nkal bé maliga le, a yé mbén i nimis bibom gwé.
Markô	41	9	42	Ndi nu ni nu a mboñ le mut wada a baage ipôla bôt batitigi bana ba nhémle, i yé nseñ inyu yé le ba yoñ ngok kôgôl jakas li nkiiñaha, ba kañ nye yo i joo, ba leñ nye ikété tuye.
Markô	41	9	43	“Ibale woo woñ u mboñ le u baage, kit wo. I yé nseñ inyu yoñ le u kôhna niñ, u ban-ga woo wada, iloole u ke lôñni moo mo ima i Géhéna, ikété hié hi hi nla bé lém.
Markô	41	9	44	——
Markô	41	9	45	Ibale kôô woñ u mboñ le u baage, kit wo. I yé we nseñ le u kôhna niñ, u ban-ga kôô wada, iloole u léña lôñni makôô mo ima ikété Géhéna.
Markô	41	9	46	——
Markô	41	9	47	Ibale yak jis joñ li mboñ le u baage, lep jo. I yé we nseñ le u jôp ikété Ane Nyambe ni jis jada iloole u léña ni mis mo ima ikété Géhéna,
Markô	41	9	48	i homa tômb i nwo bé, to hié hi nlém bé.
Markô	41	9	49	“Inyule ba nlama kôp hiki mut hié kiki ba nkôp bas i bijek.
Markô	41	9	50	Bas i yé loñge, ndi ibale bas i nimis line jé, ni kii n’a timbis line jé? Ni bana bas ikété nan, ni téédaga ki nsañ ipôla nan.”
book	book_id	chapter	verse	text
Markô	41	10	1	I mbus, a nyodi ha, a ke bebee ni minwaa mi nkoñ u Yudéa ni nyoo uu ngwañ u Yordan, yak mamut ma témb ma kodba ipañ yé. A témb a bôdôl niiga bo kiki lem yé.
Markô	41	10	2	Ha nyen Farisai i kôôge bebee inyu noode nye, i bat nye too mut a yé kunde i bos ni nwaa.
Markô	41	10	3	A timbhe bo le: “Imbe mbén Môsi a bi ti bé?”
Markô	41	10	4	Ba kal le: “Môsi a bi ti kunde le mut a ti nwaa kaat inyu mélés libii ngéda a mbos ni nye.”
Markô	41	10	5	Yésu a kal bo le: “Inyu minledek minan mi miñem nyen Môsi a bi tilna bé i mbén i.
Markô	41	10	6	Ndi i bibôdle, ‘Nyambe a hek bo munlôm ni muda.
Markô	41	10	7	Inyu hala nyen munlôm a’ yék isañ bo nyañ,
Markô	41	10	8	bo iba b’a ba nsôn wada,’ kayéle ba ta ha bé iba, ndi nsôn wada.
Markô	41	10	9	Jon jam Nyambe a ñat, mut nye ki nye a bagal bañ jo.”
Markô	41	10	10	I ngéda ba bi témb ba ba ikété ndap, banigil ba bôdôl bat nye mambadga mu jam li.
Markô	41	10	11	A kal bo le: “Nu ni nu a mbos ni nwaa wé, ndi a bii muda numpe, wee a nke i ndéñg ikolba nwaa;
Markô	41	10	12	ibale yak muda a mbos ni nlôm, ndi a bii munlôm numpe, wee a nke i ndéñg.”
Markô	41	10	13	Nano, bôt ba bôdôl lona nye boñge batitigi inyu boñ le a tihba bo, ndi banigil bé ba nyéyéi bo.
Markô	41	10	14	Kiki a ntehe jam li, Yésu a unup, a kal bo le: “Nwaha le boñge batitigi ba lo i meeni, ni noode bañ kéñ bo njel, inyule Ane Nyambe i yé inyu bôt ba yé kiki bo.
Markô	41	10	15	Me nkal bé maliga le, nu ni nu a nleege bé Ane Nyambe kiki mañge ntitigi, kekikel a’ jôp bé mukété.”
Markô	41	10	16	Ha nyen a yoñ boñge i moo mé, a bôdôl sayap bo, a kéhak moo i ngii yap.
Markô	41	10	17	Kiki a bé ke mu njel, mut wada a lo ngwéé, a ôm maboñ i bisu gwé, a bat nye le: “A loñge Malét, kii me nlama boñ inyu kôdôl niñ boga?”
Markô	41	10	18	Yésu a kal nye le: “Inyuki u nsébél me le loñge? Mut to wada a ta bé loñge, ndik Nyambe nyetama.
Markô	41	10	19	U nyi mambén: ‘U nol bañ mut, u ke bañ i ndéñg, u nip bañ, u bok bañ mbôgi bitembee, u yoñ bañ mut jam ni njel malôga, ti isoñ bo nyuñ lipém.’”
Markô	41	10	20	I mut nu a timbhe nye le: “A Lét, me bi tééda mambén mana momasôna ibôdôl me mañge.”
Markô	41	10	21	Yésu a nun nye, a gwés nye, a kal le: “Jam jada li ngi hañak we: Ke nuñul gwom gwobisôna u gwé, u ti diyeyeba, ha nyen w’a bana nkus i ngii; i mbus, lo, u noñ me.”
Markô	41	10	22	Ndi i ndimbhe ini i tééñga mut nu, a ke a modop inyule a bééna ngandak lingwañ.
Markô	41	10	23	Kiki a mbéñge bôt bobasôna ba bé ha, Yésu a kal banigil bé le: “Hala a’ ba ndutu inyu bôt ba gwé moni i jôp i Ane Nyambe!”
Markô	41	10	24	Ndi bibañga gwé bi hélés banigil bé. Jon Yésu a bi kônde le: “A boñge, i yé ndutu i jôp i Ane Nyambe!
Markô	41	10	25	Hala a yé jam li ntomb le kamél i sooma i lituba li ndondok, iloole ngwañ mut u jôp i Ane Nyambe.”
Markô	41	10	26	Hala a kônde ki hélés bo, ba kal nye le: “Njee a nla ni kôhna tohi?”
Markô	41	10	27	Yésu a nun yaga bo mbombom, a kal le: “Inyu bôt ba binam, hala a nla bé bôña, ndi i ta bé hala inyu Nyambe nu a nla boñ mam momasôna.”
Markô	41	10	28	Pétrô a bôdôl kal nye le: “Nun-ki, di bi yék mam momasôna, di noñ we.”
Markô	41	10	29	Yésu a kal le: “Me nkal bé maliga le, mut nye ki nye a ta bé, nu a bi yék to ndap, to lôkisañ i bôlôm tole i bôda, to nyañ, to isañ, to bon, to nwom, inyu yem ni inyu ñañ nlam,
Markô	41	10	30	nu a’ kôhna bé mbôgôl ngélé nano munu ngéda ini, to mandap, to lôkisañ i bôlôm ni i bôda, to banyañ, to bon, to nwom, ni ndééñga; ndi mu nkoñ ’isi u nlo, a kôhna ki niñ boga.
Markô	41	10	31	Ndi ngandak i i yé bôt ba bisu y’a ba bôt ba nsôk, yak ba ba nsôk b’a ba bôt ba bisu.”
Markô	41	10	32	Kiki ba bé i njel inyu bet i Yérusalem, Yésu a bôgôk bo bisu, bobasôna ba hel, ndi bape ba bé noñ bo, ba kon woñi. A témb a yoñ jôm ni iba botama ipañ, a bôdôl kal bo mam mana ma bé bebee ni pémél nye:
Markô	41	10	33	“Nuna-ki, di yé i bet i Yérusalem, b’a ti Man mut i moo ma baéga biprisi ni bayimbén. B’a pémhene nye mbagi nyemb, b’a ti ki nye i moo ma bôt ba matén,
Markô	41	10	34	b’a nol nye hiol, ba tjôle nye matai, ba bép nye disôô, ba nol nye i kék; ndi mbus dilo daa, a’ tuge.”
Markô	41	10	35	I mbus, Yakôbô bo Yôhanes, bon bôlôm ba Sébédéô, ba kôôge nye bebee, ba kal nye le: “A Lét, di ngwés le u bôñôl bés to kii d’a bat we.”
Markô	41	10	36	A bat bo le: “Kii ni nyéñ le me bôñôl bé?”
Markô	41	10	37	Ba timbhe le: “Neebe le di yén, wada i woo woñ walôm, wada ki i woo woñ waé, i Ane yoñ.”
Markô	41	10	38	Ndi Yésu a kal bo le: “Ni nyi bé yom ni yé i bat. Baa ni nla nyo libôndô me yé i nyo, to kôhna i sôble me yé i kôhna?”
Markô	41	10	39	Ba timbhe nye le: “Ñ, di nla.” Ha nyen Yésu a bi kal bo le: “N’a nyo libôndô me yé i nyo, n’a kôhna ki i sôble me yé i kôhna.
Markô	41	10	40	Ndi inyu yén i woo wem walôm tole i woo wem waé, me bé nyen me gwé kunde i boñ hala, ndi biyééne bi, bi yé inyu bôt ba nkôôbana gwo.”
Markô	41	10	41	Ndi ngéda lini jôm li banigil lipe li bi nok hala, li unbene Yakôbô ni Yôhanes.
Markô	41	10	42	Ndi Yésu a sébél bo ipañ yé, a kal bo le: “Ni nyi le i bet bôt ba ntehe kiki baane ba nkoñ ’isi ba ñénél bôt bap kiki i nlémél bo, yak mintôô nwap mi bôt mi ngwélél ngui yap inyu tét bôt bape.
Markô	41	10	43	Hala bé nyen i nlama ba ipôla nan, ndi nu ni nu a nyéñ ba nunkeñi ipôla nan, a nlama ba ngwélél nan,
Markô	41	10	44	yak nu ni nu a nyéñ ba nu bisu ipôla nan, a nlama ba nkol u bôt bobasôna.
Markô	41	10	45	Inyule to Man mut a bi lo bé le ba gwélél nye, ndi le a gwélél bôt bape, a ti ki niñ yé kiki binoñ inyu ngandak bôt.”
Markô	41	10	46	I mbus, ba pam i Yérikô. Ndi kiki nye ni banigil bé ni limut li bôt likeñi ba bé nyodi i Yérikô, mut njagi wada nu a bé ndim le Bartiméô (man Timéô), a bé a yii ipañ nloñ.
Markô	41	10	47	I ngéda a bi nok le Yésu mut Nasaret nu, a bôdôl lond, a kalak le: “A Yésu, Man David, kon me ngoo!”
Markô	41	10	48	Ndi ngandak bôt i bôdôl nyéyéi nye, i kalak nye le a yén nwee; ha nyen a bé kônde ndik ki lond le: “A Man David, kon me ngoo!”
Markô	41	10	49	Jon Yésu a bi telep, a kal le: “Séblana me nye.” Ha nyen ba sébél mut ndim, ba kal nye le: “Lédés ñem! Telep, a yé i sébél we.”
Markô	41	10	50	Kiki a nlep mbot yé ngii, a pala telep, a ke yak Yésu.
Markô	41	10	51	Ha nyen Yésu a bat nye le: “Kii u ngwés le me bôñôl we?” Mut ndim a kal nye le: “A Rabôni, boñ le me témb me tehna.”
Markô	41	10	52	Yésu a kal nye le: “Kenek. Hémle yoñ i mélés kon woñ.” I nlélém ngéda, a kahal tehna, a bôdôl noñ nye mu njel.
book	book_id	chapter	verse	text
Markô	41	11	1	I ngéda ba bé tiige bebee ni Yérusalem, ni Bétfagé, yak ni Bétania nyoo Hikôa Ôlivé, a ep banigil bé iba,
Markô	41	11	2	a kal bo le: “Kena i mbai ni ntehe nyoo bisu, ngéda n’a jôp mu, n’a koba le ba ntéñ man jakas; ipam nano, mut nye ki nye a yé ngi yén mu ngii. Ni tiñil nye, ni lona nye hana.
Markô	41	11	3	Ibale mut a mbat bé le: ‘Inyuki ni yé i boñ hala?’ Ni kal le: ‘Nwet a gwé ngôñ ni nye, ndi a’ pala timbis nye hana.’”
Markô	41	11	4	Ha nyen ba ke, ba koba man jakas a tiñi i bisu bi nwemel u ndap i i yé ipañ nloñ, ba tiñil nye.
Markô	41	11	5	Ndi bahogi ipôla bôt ba bé ba téé ha, ba bat bo le: “Inyuki ni yé i tiñil jakas?”
Markô	41	11	6	Ba kal bo kiki Yésu a bi pot; i bôt ba, ba nwas bo ba ke.
Markô	41	11	7	Ha nyen ba bi lona man jakas yak Yésu, ba kéhi mambot map mu ngii, a yén mu ngii.
Markô	41	11	8	Yak ngandak bôt i tek mambot map i njel, ndi bape ba kit tjai i nwom.
Markô	41	11	9	Yak i bôt ba bé bôk nye i bisu lôñni ba ba bé noñ nye i mbus, ba bé waa bé lond le: “Tohol, di nsoohe! Nu a nlôl i jôl li Yéhôva a ba nsaibak!
Markô	41	11	10	Ane i tata wés David i i nlo i ba nsaibak! Tohol, di nsoohe, a we nu u yé nyoo i ngingii!”
Markô	41	11	11	I mbus, a jôp i Yérusalem, a ke ikété témpel, a kiiña, a béñge mam momasôna; ndi kiki kôkôa i bé i ma kwo, a pam, a ke i Bétania lôñni jôm ni iba.
Markô	41	11	12	I kel i bé noñ ha, i ngéda ba bé nyodi i Bétania, njal i gwel nye.
Markô	41	11	13	A bé haa, ndi a tehe e faigé i i bééna tjai, a ke inyu béñge too a nla léba yom mu. Ndi kiki a mpam yo bebee, a koba bé matam mu, ndik tjai inyule ngéda faigé i bé ngi kola.
Markô	41	11	14	Jon a kal e le: “Mut to wada a jek ha bañ matam moñ kekikel.” Banigil bé ba bé emble.
Markô	41	11	15	I mbus, ba ke i Yérusalem. Kiki ba mpam nyoo, a jôp i témpel, a bôdôl buñga bôt ba bé nuñul, ba sombok ikété témpel, a kwés ki bitéblé bi bahéñha moni ’isi, yak bibeñgi bi banuñul dibeñ.
Markô	41	11	16	A bé nwas bé le mut nye ki nye a tagbana yom i témpel.
Markô	41	11	17	A bé niiga bo, a kalak le: “Baa i ta bé ntilga le: ‘Ndap yem y’a séblana le ndap masoohe inyu matén momasôna’? Ndi bé ni nyilha yo hôk i mintonba.”
Markô	41	11	18	Kiki baéga biprisi lôñni bayimbén ba nok hala, ba bôdôl yéñ lelaa ba nol nye; inyule ba bé kon nye woñi, hala kiki limut jolisôna li bé nhelek inyu biniigana gwé.
Markô	41	11	19	I ngéda kôkôa i bé i kwo, ba bé ba nyodi i tison.
Markô	41	11	20	Ndi ngéda ba bé tagbe kegla tutu, ba tehe le e faige i nkôt letee ni i minkañ nwé.
Markô	41	11	21	Ndi, kiki Pétrô a nhoñol i jam li bi tagbe, a kal nye le: “A Rabi, béñge! E faigé u bi tiihe i nkôt.”
Markô	41	11	22	Yésu a timbhe, a kal bo le: “Hémlana Nyambe.
Markô	41	11	23	Me nkal bé maliga le, nu ni nu a nkal hikôa hini le: ‘Nyodi hana, kwo nyoo i tuye,’ ndi a bana bé pééna ikété ñem wé, a hémlege ndik le jam a mpot l’a bôña, hala a’ bôña.
Markô	41	11	24	Inyu hala nyen me nkal bé le, i mam momasôna ni mbat ikété masoohe, ni bana hémle le ni mal kôhna mo, ha nyen n’a kôhna mo.
Markô	41	11	25	I ngéda ni ntelep ki inyu soohe, to limbe jam ni gwééna ni mut, nwéhlana nye jo inyu boñ le Tata nan nu a yé i ngii, yak nye a nwéhél bé mahôha manan.”
Markô	41	11	26	——
Markô	41	11	27	Ba bi témb ba lo i Yérusalem. Kiki a bé hiôm ikété témpel, baéga biprisi ni bayimbén lôñni mimañ mi litén ba lo,
Markô	41	11	28	ba kal nye le: “Hee kunde i nlôl we i boñ mam mana? Tole njee a bi ti we kunde ini i boñ mam mana?”
Markô	41	11	29	Yésu a kal bo le: “Me mbat bé mbadga yada. Timbhana me, ndi m’a kal bé hee me nyôñôl kunde i boñ mam mana.
Markô	41	11	30	Baa sôble i Yôhanes i bi lôl i ngii tole yak bôt ba binam? Timbhana me.”
Markô	41	11	31	Ha nyen ba bi bôdôl kalna bo ni bo le: “Ibale di nkal le: ‘I bi lôl i ngii,’ ki a’ kal le: ‘Inyuki ni bi hémle ni bé nye?’
Markô	41	11	32	Baa di nlama ni kal le: ‘I bi lôl yak bôt ba binam’?” Ba bé kon woñi i pot hala inyule bôt bobasôna ba bé yi le Yôhanes a bé toi mpôdôl.
Markô	41	11	33	Jon ba bi timbhe Yésu le: “Di nyi bé.” Yésu a kal bo le: “To me, me nkal bé me bé hee me nyôñôl kunde i boñ mam mana.”
book	book_id	chapter	verse	text
Markô	41	12	1	I mbus, a bôdôl pôdôs bo ni dihéga: “Mut wada a bi bel wom u minkôô mi wai, a kéña wo ni lipénd, a tém waa wai, a oñ nkum ndap; a ti wo basalnwom, a ke i loñ ipe.
Markô	41	12	2	Kiki ngéda libumbul li matam i bi kola, a ep nkol wé yak basalnwom, le u yôñôl nye mé matam ma wom u minkôô mi wai.
Markô	41	12	3	Ndi ba gwel nkol, ba bép wo, ba huuha wo moo nso.
Markô	41	12	4	A témb a ep nkol umpe i boni, ndi ba babaa wo i ño, ba wéha wo nyuu.
Markô	41	12	5	A ep ki nkol umpe, ba nol yak wo; a ep ki ngandak ipe, ndi ba bép bahogi, ba nol ki bape.
Markô	41	12	6	A bé a ngi gwé ndigi man wé nu gwéha. Nyen a bi sôk a ep i boni, a kalak le: ‘B’a ti man wem lipém.’
Markô	41	12	7	Ndi bana basalnwom ba kalna le: ‘Nkôdôlbum nunu. Loga, di nol nye, ha nyen bum y’a ba yés.’
Markô	41	12	8	Ha nyen ba bi gwel nye, ba nol nye, ba leñ nye i mbus wom u minkôô mi wai.
Markô	41	12	9	Kii nwet wom u minkôô mi wai a’ boñ? A’ lo, a nol basalnwom, a ti bôt bape wom u minkôô mi wai.
Markô	41	12	10	Baa ni ma bé añ i tilna ini le: ‘Ngok bôt ba maoñ ba bi tjél, yon i bi yila ngok likas i bisu.
Markô	41	12	11	Hala a nlôl yak Yéhôva, hala a yé ki jam li hélha i mis més’?”
Markô	41	12	12	Ha nyen baoo bé ba bé sômbôl gwel nye inyule ba bi yi le bon a bééna ikété mahoñol ngéda a bi yoñ hihéga hini, ndi ba bé kon limut woñi. Jon ba bi nwas nye, ba ke.
Markô	41	12	13	I mbus, ba ômle nye bahogi ikété Farisai ni bahogi ikété ntôñ u banit Hérôdé inyu gwel nye mu bibañga gwé.
Markô	41	12	14	Kiki ba nlo, ba kal nye le: “A Lét, di nyi le u yé maliga, u nyéñ bé to lémél mut binam nye ki nye inyule u mbéñge bé bôt inoñnaga ni yom i nene i mis, ndi u niiga njel Nyambe inoñnaga ni maliga. Baa i yé kunde i saa Kaisa tas tole to?
Markô	41	12	15	Baa di saa tole di saa bañ?” Kiki a ntehe bihéñba gwap, a kal bo le: “Inyuki ni noode me? Ni lona me dinariô yada le me béñge yo.”
Markô	41	12	16	Ba lona nye yada, ha nyen a kal bo le: “Titii i njee ini? Jôl li njee ki lini?” Ba timbhe nye le: “Kaisa.”
Markô	41	12	17	Jon Yésu a bi kal bo le: “Timbhana ni Kaisa mam ma Kaisa, Nyambe ki mam ma Nyambe.” A hélés bo ngandak.
Markô	41	12	18	I mbus, Sadukai, i i nkal le bitugne bi ta bé, i lo, i bat nye le:
Markô	41	12	19	“A Lét, Môsi a bi tilna bés le ibale mut a nwo ndi a yék bé man, manyañ a nlama bii yik yé, a bot mbôda inyu lôñ manyañ.
Markô	41	12	20	Di bééna linyañ lisaambok hana. Nu bisu a bii nwaa, ndi a yék bé man ngéda a bi wo.
Markô	41	12	21	Yak nu yônôs iba a bii i muda nu, ndi a wo, a yék bé man; nlélém jam u pémél nu yônôs aa.
Markô	41	12	22	Bo basaambok ba yék bé man. Sôk i nsôk, yak muda a wo.
Markô	41	12	23	I bitugne, a’ ba nwaa wen ikété yap? Inyule a bi ba nwaa wap bo basaambok.”
Markô	41	12	24	Yésu a kal bo le: “Ngo inyu hala nyen ni nyoba inyule ni nyi bé Bitilna, to ngui i Nyambe.
Markô	41	12	25	Inyule ngéda ba nlo i bitugne, bôlôm ba mbii bé, to bôda ba nke bé i mabii, ndi ba yé kiki biañgel i ngii.
Markô	41	12	26	Ndi inyu bawoga ba ba ntuge, i ngéda Môsi a bé i homa man e biloo, baa ni bi añ bé ikété kaat Môsi i jam Nyambe a kal nye le: ‘Me yé Nyambe nu Abraham, Nyambe nu Isak ni Nyambe nu Yakôb’?
Markô	41	12	27	A ta bé Nyambe nu bawoga, ndi nu bayômi. Ni yé i yoba yaga iloo hihéga.”
Markô	41	12	28	Nyimbén wada a bi lo, a nok bo ba yé i pééna; kiki a nyi le Yésu a ntimbhe bo loñge, a bat nye le: “Imbe mbén i yé i bisu ikété mambén momasôna?”
Markô	41	12	29	Yésu a timbhe le: “I bisu i yé le: ‘A Israel, emble, Yéhôva Nyambe wés a yé mpom Yéhôva wada,
Markô	41	12	30	u nlama ki gwés Yéhôva Nyambe woñ ni ñem woñ wonsôna, ni niñ yoñ yosôna, ni mahoñol moñ momasôna, yak ni ngui yoñ yosôna.’
Markô	41	12	31	I nyônôs iba i yé le: ‘U nlama gwés mut woñ libôk kiki wemede.’ Mbén ipe yo ki yo i nloo bé mambén mana.”
Markô	41	12	32	Nyimbén a kal nye le: “A Lét, u mpot loñge, inoñnaga ni maliga, ‘A yé Wada, numpe a ta bé, ndik nye’;
Markô	41	12	33	ibale mut a ngwés nye ni ñem wé wonsôna, ni yi yé yosôna, ni ngui yé yosôna, a gwéhék ki mut wé libôk kiki nyemede, hala a yé nseñ iloo bisesema gwobisôna bi ntul i hié ni bini bisesema bipe.”
Markô	41	12	34	Kiki Yésu a ntehe le a ntimbhe ni pék, a kal nye le: “U ta bé haa ni Ane Nyambe.” Ndi mut to wada a bi bana ha bé makénd i bat nye mbadga.
Markô	41	12	35	Yésu a ke ni bisu i niiga i témpel, a kal le: “Inyuki bayimbén ba nkal le Kristô a yé man David?
Markô	41	12	36	David nyemede a bi pot ni njel mbuu mpubi le: ‘Yéhôva a bi kal Nwet wem le: “Yén i woo wem walôm letee me ha baoo boñ isi makôô moñ.”’
Markô	41	12	37	Ibale David nyemede a nsébél nye le Nwet, lelaa ni a nla ba man wé?” Yak limut li bôt likeñi li bé emble nye ni maséé.
Markô	41	12	38	Ndi mu biniigana gwé, a kônde kal le: “Yoña yihe ni bayimbén ba ba ngwés ba nhiômna mimbôñgô mi mambot, ba gwéhék mayéga ma tôbôtôbô i bibôm,
Markô	41	12	39	ba gwéhék ki biyééne bi bisu i mandap ma bibégés ni biyééne bi bañga bôt i mangand.
Markô	41	12	40	Ba nip nkus u biyik bi bôda, ba boñok ki mimbôñgô mi masoohe inyu nene. I bôt bana b’a kôhna mbagi nôgôs ikeñi.”
Markô	41	12	41	I mbus, a yén, a tehge minkuu mi makébla, a bôdôl béñge lelaa limut li nleñ moni ikété minkuu mi makébla, yak ngandak mingwañ mi bôt mi bé leñ ngandak batjañtjañ.
Markô	41	12	42	Ha nyen hiyeyeba hi yik muda hi bi lo, hi leñ bon ba batjañtjañ iba ba ba bééna yaga bé bañga nseñ.
Markô	41	12	43	Jon a bi sébél banigil bé ipañ yé, a kal bo le: “Me nkal bé maliga le, i hiyeyeba hi yik muda hini, hi nha iloo ba bobasôna ba nleñ moni ikété minkuu mi makébla.
Markô	41	12	44	Inyule bobasôna ba nyôñôl ikété ngandak yap nkus, ndi nye a nyôñôl ikété ndék a gwé, a ti kii yosôna a ban-ga, gwom gwobisôna a ban-ga inyu niñ.”
book	book_id	chapter	verse	text
Markô	41	13	1	Kiki a bé nyodi i témpel, wada ikété banigil bé a kal nye le: “A Lét, béñge! Kinje ngok ilam ni maoñ malam!”
Markô	41	13	2	Ndi Yésu a kal nye le: “Baa u ntehe maoñ makeñi mana? I ngok ini yôsôna y’a léña yaga ’isi, to yada y’a yégle bé i kéhi i ngii ipe.”
Markô	41	13	3	Kiki Yésu a bé a yii i ngii Hikôa Ôlivé, a tehge témpel, Pétrô, Yakôbô, Yôhanes ni Andréa ba bak botama lôñni nye, ba bat nye le:
Markô	41	13	4	“Kal le bés, i mam mana m’a tagbe imbe ngéda? Imbe yimbne y’a unda le i mam mana momasôna ma yé i mamélél?”
Markô	41	13	5	Ha nyen Yésu a bôdôl kal bo le: “Yoña yihe le mut to wada a yumus bañ bé.
Markô	41	13	6	Ngandak y’a lo, i gwéélak jôl jem, i kalak le: ‘Men me yé nye,’ y’a yumus ki ngandak bôt.
Markô	41	13	7	Jam lipe ki, i ngéda n’a nok mbimba i gwét ni manwin ma gwét, ni kon bañ woñi; i mam mana ma nlama bôña, ndi hala a yé ngi ba lisuk.
Markô	41	13	8	“Inyule loñ y’a telep ikolba loñ, yak ane i kolba ane; nyeñg disi y’a ba bahoma bahoma; yak njal keñi y’a ba. I mam mana ma yé bibôdle bi nkôôga.
Markô	41	13	9	“Ndi bé yoña yihe ni bébomede. Bôt b’a kena bé i bikééhene, ba bép ki bé disôô i mandap ma bibégés, ba bii ki bé i bisu bi bangomin ni bikiñe inyule ni yé banigil bem, ni inyu ti bo mbôgi.
Markô	41	13	10	Ndi ikété biloñ gwobisôna, ñañ nlam u nlama ndugi añlana.
Markô	41	13	11	Ndi ngéda ba ngwel bé inyu kena bé i bikééhene, ni tôñ bañ ngéda ngi kola inyu jam n’a pot; ndi kii yosôna y’a tina bé ha ngeñ i, poda yo, inyule bé bé bon n’a pot, ndi n’a pot ni ngui i mbuu mpubi.
Markô	41	13	12	Handugi hala, mut a’ boñ le manyañ a wo, isañ a boñ man wé nlélém jam, yak bon b’a kolba bagwal bap, ba boñ ki le ba wo.
Markô	41	13	13	Bôt bobasôna b’a oo ki bé inyule ni yé banigil bem, ndi nu a nhônba letee ni lisuk nyen a’ tohlana.
Markô	41	13	14	“Ndi ngéda n’a tehe yom nyega i i nlona tjiba i téé i homa i nlama bé telep (nu a ñañ a tibil hek pék), ha nyen ba ba yé i Yudéa ba bôdôl ke ngwéé i dikôa.
Markô	41	13	15	I mut a yé i ngii ndap a sôs bañ, to jôp ikété ndap inyu yoñ yom yo ki yo;
Markô	41	13	16	Yak i mut a yé i wom, a témb bañ i gwom a nyék i mbus inyu bada mbot yé ngii.
Markô	41	13	17	Ngoo ni bôda ba mém, ni ba ba nyuñus bon mu dilo di!
Markô	41	13	18	Ni waa bañ soohe le ngwéé nan u ba bañ i ngéda mbéñ;
Markô	41	13	19	Inyule dilo di, di mba dilo di njiiha i nya i yé ngi ba, ibôdôl i ngéda Nyambe a hek bôt hana ’isi letee ni ha ngéda i; y’a ba ha bé ki to.
Markô	41	13	20	Ni maliga, ibale Yéhôva a hubus bé dilo di, ki mut nye ki nye a nla bé kôhna tohi. Ndi inyu mimpohlak mi bôt a bi tep nyen a nhubus dilo di.
Markô	41	13	21	“Ndi ibale mut a nkal ki bé le: ‘Béñgnana! Kristô a yé hana,’ tole: ‘Béñgnana! Nye nuu nyoo,’ ni hémle bañ jam li.
Markô	41	13	22	Inyule bikristô bi bitembee ni bapôdôl ba bitembee b’a telep, ba boñ biyimbne ni bihélha bi mam inyu boñ le, ibale ba nla, ba yumus yak mimpohlak mi bôt.
Markô	41	13	23	Jon, bé yoña yihe. Me mal añle bé mam momasôna i bisu bi ngéda.
Markô	41	13	24	“Ndi mu dilo di, i mbus njiiha, hiañgaa hi’a kôp jiibe, to sôñ y’a ti ha bé mapubi mé,
Markô	41	13	25	tjôdôt di mba di nyodi i ngii, di kwok; yak mimpémba mi mam mi yé i ngii nw’a nyeñg.
Markô	41	13	26	Ha nyen b’a tehe Man mut a yé lo ikété ond lôñni lipémba likeñi ni lipém.
Markô	41	13	27	I mbus, a’ ep biañgel, a kot ki mimpohlak mi bôt mi mi yé i makas mo ma-na ma nkoñ ’isi, ibôdôl i likas li hisi letee ni i likas li ngii.
Markô	41	13	28	“Nano ni ôt biniigana munu hihéga hi e faigé: I ngéda ntjep wé u ntip too, u pémés ki tjai, ni nyi le sép i yé bebee.
Markô	41	13	29	Jon nlélém jam inyu nan, i ngéda ni ntehe mam mana ma yé i bôña, ni yi le a yé bebee i manwemel.
Markô	41	13	30	Me nkal bé maliga le, i hiai hini hi’a tagbe bé kekikel letee mam mana momasôna ma yon.
Markô	41	13	31	Ngii ni ’isi b’a tagbe ndi bibañga gwem gw’a tagbe bé kekikel.
Markô	41	13	32	“Inyu kel i tole inyu ngeñ i, mut to wada a nyi bé yo, to biañgel i ngii, to Man, ndik Isañ.
Markô	41	13	33	Yoña yihe ibabé waa, yéna péé ibabé waa, inyule ni nyi bé imbe ngeñ i yé ntéak ngéda.
Markô	41	13	34	Ane i yé kiki mut nu a yé i ke i loñ ipe, a yék ndap yé, a ti minkol nwé kunde i ngii ndap yé, a ti ki hiki wada wap yé bôlô, a ti yak ntat nwemel oda le a yén péé ibabé waa.
Markô	41	13	35	Jon yéna péé ibabé waa inyule ni nyi bé ngéda nwet ndap a nlo, too kôkôa, too i kosi juu, too ni ñem mau, too kegla tutu,
Markô	41	13	36	inyu boñ le, i ngéda a’ puhe bé ni malo mé, a koba bañ le ni nke ’ilo.
Markô	41	13	37	Ndi jam me nkal bé, me nkal jo bôt bobasôna: Yéna péé ibabé waa.”
book	book_id	chapter	verse	text
Markô	41	14	1	Ngand Pasa ni i Bret bi ngi-séñha i bé lama ba i mbus dilo diba. Baéga biprisi ni bayimbén ba bé yéñ njel inyu gwel nye ni mandon, ni inyu nol nye;
Markô	41	14	2	Ndi ba bé kal le: “I ngéda ngand bé, tiga le hala a lona yubda ikété limut.”
Markô	41	14	3	I ngéda a bé i Bétania, a jek ikété ndap Simôn nu a bi kon lô, muda wada a lo lôñni pôs alabasta i i bééna labinda, bañga njahba, i heek diye ngandak. A yibil pôs, a bôdôl kôp nye labinda i ngii ño.
Markô	41	14	4	Kiki ba ntehe hala, bahogi ba unup, ba kalna bo ni bo le: “Inyuki ba ñôbôs labinda yañga?
Markô	41	14	5	Ngo ba bak le ba nuñul i labinda ini iloo mbôgôl dinariô aa, ba ti diyeyeba i moni mi!” Ha nyen ba bi bep unbene i muda nu.
Markô	41	14	6	Ndi Yésu a kal le: “Nwaha nye nwee. Inyuki ni nyéñ tééñga nye? Ngo a mbôñôl me loñge jam.
Markô	41	14	7	Inyule ni gwé diyeyeba ngéda yosôna, ni nla bôñôl bo loñge to imbe ngéda ni ngwés, ndi n’a bana bé me ngéda yosôna.
Markô	41	14	8	A mboñ yom a nla; a nkôp nyuu yem labinda i bisu bi ngéda inyu majôna mem.
Markô	41	14	9	Me nkal bé maliga le, hiki homa ba ñañal ñañ nlam ni nkoñ ’isi wonsôna, b’a añal yak jam i muda nunu a mboñ inyu hoñlene nye mu.”
Markô	41	14	10	Ndi Yuda iskariôt, wada ikété jôm ni iba, a ke yak baéga biprisi inyu gwélha nye.
Markô	41	14	11	I ngéda ba bi nok hala, hala a lémél bo ngandak, ba bôn nye moni mi silba. Ha nyen a bi bôdôl yéñ njel i gwélha nye.
Markô	41	14	12	I kel bisu i ngand i Bret bi ngi-séñha, i ngéda ba mbéna ti sesema i Pasa, banigil bé ba kal nye le: “Numbe homa u nyéñ le di ke di kôôbana we inyu boñ le u je Pasa?”
Markô	41	14	13	Ha nyen a ep banigil bé iba, a kal bo le: “Kena ikété tison, mut a bééga hibee hi biték hi hi gwé malép a’ boma bé. Noña nye,
Markô	41	14	14	to imbe ndap a njôp, kala nwet ndap le: ‘Malét a nkal le: “Hee tuñ i bakén i yéne, i het me nla jél Pasa lôñni banigil bem?”’
Markô	41	14	15	A’ unda bé tuñ ikeñi i i yé i ndap ngii, i yé mbôñglak ni nkôôbaga. Kôôbana Pasa mu inyu yés.”
Markô	41	14	16	Ha nyen banigil ba ke, ba jôp ikété tison, mam ma tagbe kiki a bi kal bo, ba kôôba Pasa.
Markô	41	14	17	I ngéda kôkôa i bi kwo, a lo lôñni jôm ni iba.
Markô	41	14	18	I ngéda ba bé ba yii i téblé, ba jek, Yésu a kal le: “Me nkal bé maliga le, wada ikété bé ba ni nje lôñni me a’ liibana me.”
Markô	41	14	19	Hala a bôdôl tééñga bo, hiki wada wap a kal ki nye le: “Me bé nu, hala bé?”
Markô	41	14	20	A kal bo le: “A yé wada ikété bé jôm ni iba, nu a nyube woo wé ikété séya lôñni me.
Markô	41	14	21	Inyule Man mut a yé i ke i nyemb ndik kiki i yé ntilga inyu yé, ndi ngoo ni nu a nliibana Man mut! I bé le i ba loñge inyu yé le a gwéé bañ.”
Markô	41	14	22	I ngéda ba bé ba ngi jek, a yoñ bret, a soohe, a bek yo, a ti bo yo, a kal le: “Yoña, yimbne i nyuu yem ini.”
Markô	41	14	23	A yoñ yak libôndô, a ti mayéga, a lôôs bo jo, bobasôna ba nyo mu.
Markô	41	14	24	A kal ki bo le: “Yimbne i ‘matjél mem ma malômbla’ ini, ma ma nlama kuba inyu ngandak bôt.
Markô	41	14	25	Me nkal bé maliga le, kekikel m’a nyo ha bé malép ma matam ma nkôô u wai, letee ni kel m’a témb me nyo wai yondo i Ane Nyambe.”
Markô	41	14	26	Sôk i nsôk, kiki ba mal tôp tjémbi di bibégés, ba pam inyu ke i Hikôa Ôlivé.
Markô	41	14	27	I mbus, Yésu a kal bo le: “Bébobasôna n’a baage inyule i yé ntilga le: ‘M’a kek ntééda mintômba, yak mintômba mi tjama.’
Markô	41	14	28	Ndi ngéda m’a tuglana, m’a bôk bé i bisu nyoo i Galiléa.”
Markô	41	14	29	Ndi Pétrô a kal nye le: “To ibale bana bape bobasôna ba mbaage, me m’a baage bé.”
Markô	41	14	30	Ha nyen Yésu a kal nye le: “Me nkal we maliga le, i len ini, ñ, i u unu, ilole nlôm kôp a ñoñ ngélé iba, w’a tañba me ngélé aa.”
Markô	41	14	31	Ndi a nai ndik ni kal le: “To ibale me nlama wo ni we, me yé mbén i tañba we.” Yak bana bape bobasôna ba bôdôl kal nlélém jam.
Markô	41	14	32	I mbus, ba ke i wom ba nsébél le Gétsémané, ha nyen a kal banigil bé le: “Yéna hana, me me nke i masoohe.”
Markô	41	14	33	I mbus, a yoñ Pétrô ni Yakôbô lôñni Yôhanes, a bôdôl nôgda nduña keñi, yak ñem u bôdôl siida nye.
Markô	41	14	34	A kal bo le: “Me nôgda nduña keñi wengoñle nduña i nyemb. Ni yégle hana, ni yén ki péé ibabé waa.”
Markô	41	14	35	Kiki a nke i bisu ndék, a ôm maboñ ’isi, a bôdôl soohe le, ibale hala a nla bôña, ini béba ngéda i ke nye haa.
Markô	41	14	36	A kal le: “Abba, a Ta, u nla boñ mam momasôna. Héya me libôndô lini. Ndi ha kiki me nsômbôl bé, ndi kiki we u nsômbôl.”
Markô	41	14	37	Kiki a ntémb, a koba bo ba nke ’ilo, a kal Pétrô le: “A Simôn, baa u yé i ke ’ilo? Baa u mbana bé ngui i yén péé to ngeñ yada?
Markô	41	14	38	Yéna péé ibabé waa, ni waa bañ to soohe inyu boñ le ni jôp bañ ikété manoodana. Mbuu u nyamnda yaga ni ngôñ, ndi minsôn mi mbomb.”
Markô	41	14	39	A témb ki a ke i soohe, a kal nlélém jam.
Markô	41	14	40	I mbus, a témb a lo, a koba bo ba yé i ke ’ilo, inyule mis map ma bé ét, kayéle ba bi yi bé lelaa ba timbhe nye.
Markô	41	14	41	A témb a lo inyu ngélé i nyônôs aa, a kal bo le: “I ntén ngéda unu, ni noi, ni kenek ’ilo? Hala a kôli! Ngeñ i nkola! Nuna-ki, Man mut a yé i tina i moo ma baboñbéba.
Markô	41	14	42	Telbana, di kenek. Nuna-ki, nu a nliibana me a nkôôge bebee.”
Markô	41	14	43	I nlélém ngéda, a bé a ngi podok, wada ikété jôm ni iba le Yuda, a lo lôñni limut li li bééna paminsoñ ni bikék. Baéga biprisi ni bayimbén ni mimañ mi litén bon ba bi ep i bôt ba.
Markô	41	14	44	Ndi nu a bi liibana nye a bi ti bo yimbne, a kal le: “I mut me nsos limañ, wee nye nu; gwela nye, ni kena nye, ni yoñok yihe le a so bañ.”
Markô	41	14	45	Ha nyen Yuda a tagbe ngélé yada, a kôôge nye bebee, a kal le: “A Rabi!” I mbus, a sos nye limañ.
Markô	41	14	46	Ha nyen ba bi ha nye moo, ba gwel nye.
Markô	41	14	47	Ndi wada ikété ba ba bé ba téé ha, a sodol pansoñ yé, a kek nkol u prisi keñi, a kit nye ôô.
Markô	41	14	48	Ndi Yésu a timbhe, a kal bo le: “Baa ni mpam i gwel me ni paminsoñ lôñni bikék wengoñle me yé ntonba?
Markô	41	14	49	Hiki kel, me bé lôñni bé i témpel inyu niiga, ndi ni bi gwel bé me. Ndi hala a mbôña inyu yônôs Bitilna.”
Markô	41	14	50	I mbus, banigil bobasôna ba tjôô nye, ba ke ngwéé.
Markô	41	14	51	Ndi mañge munlôm wada, nu a bé ndik a hééba mbot i loñge libadô i nyuu yé, a bôdôl noñ nye bebee; ndi bôt ba noode gwel nye,
Markô	41	14	52	ha nyen a yék mbot yé i loñge libadô i mbus, a ke ngwéé bebee le nso.
Markô	41	14	53	I mbus, ba kena Yésu yak prisi keñi, baéga biprisi bobasôna ni mimañ mi litén lôñni bayimbén ba kodba.
Markô	41	14	54	Ndi Pétrô a bi noñ nye, a bak haa, letee ni ikété kotoo i ndap prisi keñi, a bé a yii ni bagwélél ba ndap, a nohbak hié.
Markô	41	14	55	Ndi baéga biprisi ni Ntôñ bakéés bakeñi wonsôna ba bé yéñ mbôgi inyu kolba Yésu kayéle ba nol nye, ndi ba bé léba bé to yom.
Markô	41	14	56	Ngandak i bé bok mbôgi bitembee ikolba nye, ndi mbôgi yap i bé maselna.
Markô	41	14	57	Yak bahogi ba telep, ba bok mbôgi bitembee inyu kolba nye, ba kal le:
Markô	41	14	58	“Di bi nok nye a nkal le: ‘M’a bôk témpel ini i i bi ôña ni moo ma bôt ba binam, me témb me oñ ipe dilo daa, ndi ni moo ma bôt bé.’”
Markô	41	14	59	Ndi yak mu jam li, mbôgi yap i bé maselna.
Markô	41	14	60	Ha nyen prisi keñi i bi telep i ñemkété yap, i bat Yésu mbadga, i kal le: “U gwé bé yom i kal? U nok bé minsohi i bôt bana ba ñôm we?”
Markô	41	14	61	Ndi a yén nwee, a timbhe bé to buk. Prisi keñi i témb i bôdôl bat nye mambadga, i kal nye le: “Baa u yé Kristô, Man Nyambe nu a yé nsaibak?”
Markô	41	14	62	Ha nyen Yésu a kal le: “Me yé nye; n’a tehe ki Man mut a yii i woo walôm u lipémba, a lôlak lôñni ond i ngii.”
Markô	41	14	63	Ha nyen prisi keñi i was mambot mé, i kal le: “Baa di ngi gwé ki ngôñ ni bôt ba mbôgi?
Markô	41	14	64	Ni nok kiki a ñôbôs jôl li Nyambe. Makidik manan ma yé le kii?” Bobasôna ba pémés mbagi le a kôli ni nyemb.
Markô	41	14	65	Ha nyen bahogi ba bôdôl tjôle nye matai, ba hô nye su, ba ôm ki nye bikut, ba kalak nye le: “A mpôdôl, podok ni!” Kiki ba mbép nye mabai, bakwés bôt i mok ba kena nye.
Markô	41	14	66	I ngéda Pétrô a bé a yii ikété kotoo, hingonda hiada ikété bagwélél ba prisi keñi hi lo.
Markô	41	14	67	Kiki hi ntehe Pétrô a nohop hié, hi nun nye siim, hi kal le: “Yak we u bak ni Yésu, mut Nasaret.”
Markô	41	14	68	Ndi a tañ, a kal le: “Me nyi bé nye, to i jam u yé kal me, me nok bé jo.” I mbus, a pam i mbégdé, i lijubul li lipénd.
Markô	41	14	69	Hingonda hi témb hi tehe nye nyoo, hi bôdôl ki kal bôt ba bé ba téé ha le: “Wada wap nunu.”
Markô	41	14	70	A témb a tañ. I mbus ndék ngéda, yak bôt ba bé ba téé ha ba bôdôl kal Pétrô le: “Nkaa u ta bé, yak we u yé wada wap, inyule u yé mut Galiléa.”
Markô	41	14	71	Ha nyen a bi bôdôl kum soñ, a tiihege, a kalak le: “Me nyi bé i mut ni yé i pôdôl!”
Markô	41	14	72	I nlélém ngéda, nlôm kôp a oñ inyu ngélé i nyônôs iba, ha nyen Pétrô a hoñol jam Yésu a kal nye le: “Ilole nlôm kôp a ñoñ ngélé iba, w’a tañba me ngélé aa.” Ha nyen a bi la ha bé gwel nyemede, a bôô maéya.
book	book_id	chapter	verse	text
Markô	41	15	1	Kiki kel i nye ndigi, baéga biprisi ni mimañ mi litén lôñni bayimbén, hala wee Ntôñ bakéés bakeñi wonsôna yaga, ba hek pék lôñ, ba kañ Yésu, ba kena nye, ba ti nye Pilatô.
Markô	41	15	2	Ha nyen Pilatô a bat nye le: “Baa u yé Kiñe Lôk Yuda?” A timbhe, a kal le: “Wemede nyen u nkal hala.”
Markô	41	15	3	Ndi baéga biprisi ba bé ôm nye ngandak minsohi.
Markô	41	15	4	Ha nyen Pilatô a témb a bôdôl bat nye mambadga le: “Baa u ntimbhe bé to yom? Béñge kiki ba ñôm we ngandak minsohi.”
Markô	41	15	5	Ndi Yésu a bi timbhe ha bé nye to buk, kayéle hala a hélés Pilatô.
Markô	41	15	6	Ndi hiki ngand Pasa, a bééna lem i pémés mut mok wada inyu limut, i mut limut li bé bat.
Markô	41	15	7	Ha ngéda i, mut wada ba bé sébél le Barabas, a bé i mok lôñni bakolba ngomin bape, ba ba bi nol mut mu ngolba yap.
Markô	41	15	8	Jon limut li bôt li bi bet, li bôdôl soohe Pilatô inoñnaga ni jam a bé béna bôñôl bo.
Markô	41	15	9	A timbhe bo, a kal le: “Baa ni nsômbôl le me pémhene bé Kiñe Lôk Yuda?”
Markô	41	15	10	Inyule Pilatô a bé yi le njôñ yon i bi tinde baéga biprisi i ti nye Yésu.
Markô	41	15	11	Ndi baéga biprisi ba tinde limut inyu boñ le a pémhene ndik bo Barabas.
Markô	41	15	12	Pilatô a témb a kal bo le: “Me boñ ni kii lôñni nu ni nsébél le Kiñe Lôk Yuda?”
Markô	41	15	13	Ba témb ba lond le: “Péni nye i kék!”
Markô	41	15	14	Ndi Pilatô a témb a bat bo le: “Ndi inyuki? Imbe béba jam a mboñ?” Ndi to hala, ba kônde ki lond ni ngui le: “Péni nye i kék!”
Markô	41	15	15	Ndi kiki Pilatô a bé yéñ lémél limut, a pémhene bo Barabas; a ti ki oda le ba bép Yésu, i mbus, a ti bo nye le ba péni nye i kék.
Markô	41	15	16	I mbus, bisônda bi kena nye ikété kotoo i ndap ngomin keñi, bi sébél bisônda gwobisôna le bi kodba.
Markô	41	15	17	Ha nyen bisônda bi bi ha nye mbot i yé wedewede, bi bak ki ntut biloo, bi ha nye wo i ño;
Markô	41	15	18	i mbus, bi bôdôl yéga nye, bi kalak le: “Di nyéga, a Kiñe Lôk Yuda!”
Markô	41	15	19	Bi bép ki nye jai i ño, bi tjôle nye matai; bi ôm yak maboñ ’isi, bi ôôp i bisu gwé.
Markô	41	15	20	Sôk i nsôk, i ngéda bi bi mal ndegle nye, bi héya nye mbot i yé wedewede, bi témb bi ha nye mambot mé ma ngii. Bi pamna nye inyu tômôl nye i kék.
Markô	41	15	21	I mbus, bi tehe mut wada nu a bé tagbe le Simôn, mut Kiréné, isañ Aléksandrô bo Rufôs, nu a bé lôl i wom; bi nyégsa nye i begee kék njiiha i Yésu.
Markô	41	15	22	Ha nyen bi bi kena nye i homa ba nsébél le Gôlgôta, hala a nkobla le: “Homa Kégéé ño.”
Markô	41	15	23	Nyoo nyen bi bi noode ti nye wai mpôdnaga ni hibañga le mire, ndi a tjél yo.
Markô	41	15	24	I mbus, bi tômôl nye i kék; inyu kabna mambot mé, bi leñ mbam inyu yi kii hiki mut a nlama yoñ.
Markô	41	15	25	Hala a bé ngeñ bôô i kegla ngéda bi bi tômôl nye i kék.
Markô	41	15	26	Bi tila yak nsohi ba bé ôm nye le: “Kiñe Lôk Yuda.”
Markô	41	15	27	Bi péni ki mintonba ima i bikék ipañ yé, wada i pes yé walôm, wada i pes yé waé.
Markô	41	15	28	——
Markô	41	15	29	Yak i bôt ba bé tagbe, ba kahal sol nye, ba pôghak miño, ba kalak le: “Éé, a we nu u kalak le u mbôk témpel, u oñ ki yo dilo daa,
Markô	41	15	30	sôs i kék njiiha inyu tohol wemede.”
Markô	41	15	31	Nlélém jam ki, yak baéga biprisi lôñni bayimbén ba bé ndegle nye ipôla yap, ba kalak le: “A bi tohol bôt bape, ndi a nla bé tohol nyemede!
Markô	41	15	32	Ibale a yé Kristô, Kiñe Lôk Israel, a sôhôk ni nano i kék njiiha inyu boñ le di tehe, di hémle ki.” Yak i bôt ba bé ba péni i bikék ipañ yé ba bé sol nye.
Markô	41	15	33	I ngéda kosi i bi kola, jiibe li kôp mu mbok i yosôna letee ni ngeñ aa i kôkôa.
Markô	41	15	34	Ndi i ngeñ aa i kôkôa, Yésu a lond makeñi le: “Éli, Éli, lama sabaktani?” Hala a nkobla le: “A Nyambe wem, a Nyambe wem, inyuki u ntjôô me?”
Markô	41	15	35	Yak bahogi ipôla bôt ba bé ba téé ha, kiki ba nok hala, ba bôdôl kal le: “Emblana! A yé i sébél Éliya.”
Markô	41	15	36	Ha nyen mut wada a ke ngwéé, a yoñ sut, a yube yo ikété wai i mbai, a som yo i kék, a ti nye le a nyo, a kalak le: “Nwaha nye nyoo! Di tehe too Éliya a nlo i suhus nye.”
Markô	41	15	37	Ndi Yésu a lond makeñi, a pémés nhébék wé u nsôk.
Markô	41	15	38	Ha nyen libadô li témpel li bi kéni bipes biba ibôdôl i ngii ipam ’isi.
Markô	41	15	39	Ndi ñane mbôgôl bisônda a bé a téé ipañ, a tehge nye; kiki a ntehe i mam momasôna ma bi tagbe i ngéda nyemb yé, a kal le: “Ibabé pééna, i mut nunu a bak Man Nyambe.”
Markô	41	15	40	Yak bôda ba bé béñge, ba bak ba téé nonok; mukété nsoñgi wap: Maria Magdaléna; Maria nyañ Yakôbô Nuntitigi bo Yôsé; ni Salômé;
Markô	41	15	41	bon ba bééna lem i kiha ni nye, ni i gwélél nye ngéda a bé i Galiléa; yak ngandak bôda ipe i i bi bet ntôñ ni nye i Yérusalem.
Markô	41	15	42	I ngéda kôkôa i bi kwo, kiki hala a bé kel Ngôôba, hala wee ba kalak le kel Sabat i yé yani,
Markô	41	15	43	Yôsep, mut Arimatia a lo, a bé mut nkeñi ikété Ntôñ bakéés bakeñi, yak nyemede a bé bem Ane Nyambe. A bi bana ñem ngui i ke yak Pilatô, a bat nye mim u Yésu.
Markô	41	15	44	Ndi Pilatô a badba too a mal wo; ha nyen a sébél ñane mbôgôl bisônda, a bat nye too Yésu a yé toi nwok.
Markô	41	15	45	Jon kiki ñane mbôgôl bisônda a yigye nye le a nwo toi, Pilatô a ti Yôsep mim.
Markô	41	15	46	I mbus, a somb loñge mboñ, a suhus mim, a lép wo loñge mboñ, a niñi wo ikété soñ a bi tém ikété liaa; i mbus, a biiñgaha ngok i lijubul li soñ.
Markô	41	15	47	Ndi Maria Magdaléna lôñni Maria nyañ Yôsé ba kida ba mbéñge i homa mim u bé u niñne.
book	book_id	chapter	verse	text
Markô	41	16	1	I ngéda kel Sabat i bi tagbe, Maria Magdaléna, Maria nyañ Yakôbô, ni Salômé ba somb binunumba le ba ke ba hoo gwo mim.
Markô	41	16	2	Ndi kegla tutu, i hilo hi bisu hi sonde, kiki hiañgaa hi mpam ndigi, ba lo i soñ.
Markô	41	16	3	Ba bé kalna le: “Njee a’ hééna bés ngok i lijubul li soñ?”
Markô	41	16	4	Ndi kiki ba mpa mis, ba tehe le ba mbiiñgaha ngok, to hala kiki i bé keñi ngandak.
Markô	41	16	5	I ngéda ba bi jôp ikété soñ, ba tehe mañge wanda a yii i pes walôm, a bak a hééba mbôñgô puba mbot; hala a hélés bo.
Markô	41	16	6	A kal bo le: “Ni hel bañ. Me nyi le ni nyéñ Yésu mut Nasaret, nu ba bi nol i kék. A ntuge, a ta bé hana. Nuna-ki, hana nyen ba bi niñi mim wé.
Markô	41	16	7	Ndi kena, kala banigil bé lôñni Pétrô le: ‘A mbôk bé i bisu i Galiléa. Nyoo nyen n’a tehe nye, kiki a bi kal bé.’”
Markô	41	16	8	I ngéda ba bi nyodi i soñ, ba pam i mbégdé, ba ke ngwéé, ba sehlaga, ba bak nhelek. Ba bi añle bé mut jam jo ki jo inyule ba bé kon woñi.
