book	book_id	chapter	verse	text
Lukas	42	1	1	Kiki ngandak i bi boñ biliya i kot ni tila miñañ mi mam di nhémle,
Lukas	42	1	2	ndik kiki i bôt ba bi tehe mo ni mis ibôdôl i bibôdle ba bi añle bés mo, ba legel ki bés nwin di bi nok,
Lukas	42	1	3	a Nunkeñi Téôfilô, yak me me nyoñ bitelbene i tilna we ñañ unu manoñ manoñ inyule me bi tibil wan mam momasôna ni maliga ibôdôl i bibôdle,
Lukas	42	1	4	inyu boñ le u ba nkwoog nkaa le i mam ba bi niiga we ma yé ntiik.
Lukas	42	1	5	I dilo di Hérôdé, kiñe Yudéa, prisi yada i bééna jôl le Sakaria, i bak ikété ntôñ u biprisi u Abiya. Nwaa wé a bé wada ikété bingond bi Arôn, jôl jé li bé le Élisabet.
Lukas	42	1	6	Bo iba ba bé ba téé sép i bisu bi Nyambe, ba bak ngi nsohi inyule ba bé noñ mambén ni matéñ ma Yéhôva momasôna.
Lukas	42	1	7	Ndi ba bééna bé man inyule Élisabet a bé kom muda, bo iba ba bak ki mimañ mi bôt.
Lukas	42	1	8	Ndi kiki ngéda i ntôñ biprisi het a bééne i bi kola, Sakaria a kahal gwel nson u prisi i bisu bi Nyambe,
Lukas	42	1	9	inoñnaga ni lem yap ikété nson u biprisi; kiki ngéda yé i ti sesema i binjinjiñ i bi kola, a jôp i témpel Yéhôva.
Lukas	42	1	10	Limut li bôt jolisôna li bé soohe i mbégdé i ngeñ ba nlighene sesema i binjinjiñ.
Lukas	42	1	11	Ha nyen añgel Yéhôva i pémél nye, i bak i téé i pes walôm i juu li binjinjiñ.
Lukas	42	1	12	Ndi kiki a ntehe jam li, Sakaria a hel, a kon woñi ngandak.
Lukas	42	1	13	Ha nyen añgel i kal nye le: “U kon bañ woñi a Sakaria, inyule Nyambe a ñemble nyemhe woñ, nwaa woñ Élisabet a’ gwélél we man munlôm, u nlama o nye jôl le Yôhanes.
Lukas	42	1	14	W’a bana maséé ni mahak, yak ngandak bôt y’a kon maséé ni ligwéé jé,
Lukas	42	1	15	inyule a’ ba mut nkeñi i mis ma Yéhôva. Ndi a nlama bé nyo wai yo ki yo, to maok mo ki mo, a’ ba ki nyonok ni mbuu mpubi iloo yaga le a ngwéé,
Lukas	42	1	16	a’ témbna ki ngandak bon ba Israel yak Yéhôva Nyambe wap.
Lukas	42	1	17	Jam lipe ki, a’ bôk nye i bisu lôñni mbuu ni lipémba li Éliya, inyu boñ le miñem mi basañ mi témb kiki miñem mi bon, a hôla yak bôt ba yé ngimanôgla i bana pék i bôt ba téé sép, le ndi litén li ba nkôôbaga inyu Yéhôva.”
Lukas	42	1	18	Sakaria a kal añgel le: “Lelaa me nla ba nkwoog nkaa le jam lini l’a bôña toi? Inyule me yé mañ mut, yak nwaa wem a ñun.”
Lukas	42	1	19	Añgel i timbhe, i kal nye le: “Men me yé Gabriel, nu a ntelep i bisu bi Nyambe, a ñom me inyu pot lôñni we ni inyu añle we ñañ nlam unu.
Lukas	42	1	20	Ndi nun-ki, w’a kwo mbuk, w’a la ha bé pot letee ni i kel i mam mana m’a yon, inyule u nhémle bé bibañga gwem bi bi nlama yon i ntéak wap ngéda.”
Lukas	42	1	21	Ha ngéda i, bôt ba bé ba ngi bemek Sakaria, ba bak nhelek le a yé nom ngandak ikété témpel.
Lukas	42	1	22	I ngéda a bi pam, a bé la bé pôdôs bo, ba nôgda le a ntip tehe hélha jam ikété témpel. A bé kwélés bo ni moo, a bak a yii mbuk.
Lukas	42	1	23	I ngéda dilo di nson wé mpubhaga di bi mal, a témb i mbai yé.
Lukas	42	1	24	Ndék dilo i mbus ha, nwaa wé Élisabet a yoñ jém, a yén sôñ itan i ndap, a pam bé, a kalak le:
Lukas	42	1	25	“Haana nyen Yéhôva a mboñ me munu dilo dini. A nyoñ ngéda ni me inyu héya wonyuu yem i bisu bi bôt.”
Lukas	42	1	26	I ngéda jém li bi pam sôñ isamal, Nyambe a ep añgel Gabriel i tison yada i Galiléa le Nasaret,
Lukas	42	1	27	yak ngond ngi yi munlôm yada i i bi yegna libii ni mut wada i ndap David le Yôsep, jôl li ngond ngi yi munlôm ini li bé le Maria.
Lukas	42	1	28	Kiki añgel i njôp, i kal nye le: “Me nyéga we, a we nu u yé nsaibak kiyaga, Yéhôva a yé ni we.”
Lukas	42	1	29	Ndi bibañga gwé bi hélés nye ngandak, a yéñ njel i tibil nok kii mayéga mana ma nkobla.
Lukas	42	1	30	Ha nyen añgel i kal nye le: “U kon bañ woñi a Maria, inyule u nlémél Nyambe.
Lukas	42	1	31	Nun-ki, w’a nembee, u gwal man munlôm, u nlama o nye jôl le Yésu.
Lukas	42	1	32	A’ ba mut nkeñi, a’ séblana ki le Man nu Nungingii, Yéhôva Nyambe a’ ti ki nye yééne ane i isañ wé David,
Lukas	42	1	33	a’ ba Kiñe i ngii ndap Yakôb i boga ni boga, Ane yé y’a bana bé lisuk.”
Lukas	42	1	34	Ndi Maria a kal añgel le: “Lelaa hala a nla bôña, hala kiki me yé ngi lal ni munlôm?”
Lukas	42	1	35	Añgel i timbhe, i kal nye le: “Mbuu mpubi w’a lo i ngii yoñ, yak lipémba li Nungingii l’a hô we. Inyu hala nyen nu a ngwéé a’ séblana le mpubi, Man Nyambe.
Lukas	42	1	36	Ndi nun-ki, hala a yé sôñ isamal le Élisabet, mut woñ lihaa, a yé jém li man munlôm i biuni gwé, to hala kiki bôt ba kalak le a yé kom muda.
Lukas	42	1	37	Inyule lipôdôl li Nyambe to jada li nla bé yén ngi yon.”
Lukas	42	1	38	Ha nyen Maria a bi kal le: “Nun-ki, me yé nkol u Yéhôva! I bôña ni me kiki u mpot.” I mbus, añgel i ke, i yék nye.
Lukas	42	1	39	Mu dilo di, Maria a pala ke liké i mbok dikôa, i tison i Yuda yada,
Lukas	42	1	40	a jôp ikété ndap Sakaria, a yéga Élisabet.
Lukas	42	1	41	Ndi kiki Élisabet a nok mayéga ma Maria, man a nyiñgha ikété libum jé, ha nyen Élisabet a yon ni mbuu mpubi,
Lukas	42	1	42	a lond ni ngui le: “Ba nsaibak ikété bôda, yak man a yé ikété libum joñ a ba nsaibak!
Lukas	42	1	43	Kinje bisai me gwé le nyañ Nwet wem a nlo i meeni!
Lukas	42	1	44	Inyule nun-ki, kiki kiñ i mayéga moñ i njôp ndik me maôô, man a yé me ikété libum a nyiñgha ni maséé.
Lukas	42	1	45	Maséé ma ba ki ni i muda nu a bi hémle, inyule i mam mana Yéhôva a mpot inyu yé m’a yon momasôna.”
Lukas	42	1	46	Maria a kal le: “Me ñañal bikeñi bi Yéhôva,
Lukas	42	1	47	yak mbuu wem u nlôôha kon maséé inyu Nyambe Ntohol wem,
Lukas	42	1	48	inyule a bi béñge libak jem lititigi li nkol muda. Inyule nun-ki, ibôdôl nano, tjai tjodisôna d’a kal le me yé kimasoda,
Lukas	42	1	49	inyule Nu lipémba a mboñ mam makeñi inyu yem, yak jôl jé li yé lipubi;
Lukas	42	1	50	hiai i mbus hiai, konangoo yé i yé i ngii ba ba nkon nye woñi.
Lukas	42	1	51	A mboñ mimpémba mi mam ni woo wé; a nsand ba ba gwé mahoñol ma ngôk ikété miñem nwap.
Lukas	42	1	52	A nhéya mimpémba mi bôt i biyééne bi ane, a suhus bo, ndi a bédés bôt batitigi;
Lukas	42	1	53	A nuus bôt ba yé njal ni gwom bilam, ndi a huuha mingwañ mi bôt moo nso.
Lukas	42	1	54	A mbigda konangoo yé, a lona ngwélél wé Israel mahôla
Lukas	42	1	55	kiki a bi kal basôgôlsôgôl bés, Abraham ni mbôda yé, i boga ni boga.”
Lukas	42	1	56	Maria a bi yén lôñni nye jam kiki bo sôñ aa; i mbus, a témb i mbai yé.
Lukas	42	1	57	Kiki ngéda i nkola le Élisabet a gwal, a gwal man munlôm.
Lukas	42	1	58	Kiki bôt ba libôga ni bôt bé ba lihaa ba nok le Yéhôva a ñunda nye konangoo yé, ba kon maséé lôñni nye.
Lukas	42	1	59	I hilo hi nyônôs juem, ba lo i kwee man, ba bé sômbôl ti nye jôl li isañ le Sakaria.
Lukas	42	1	60	Ndi nyañ a timbhe, a kal le: “Heni! B’a sébél nye le Yôhanes.”
Lukas	42	1	61	Ha nyen ba kal nye le: “Mut woñ lihaa to wada a gwé bé i jôl li.”
Lukas	42	1	62	I mbus, ba gwélél moo inyu bat isañ lelaa a ngwés le ba sébél man.
Lukas	42	1	63	Ha nyen a bat yom inyu tila, a tila le: “Jôl jé le Yôhanes.” Hala a hélés bobasôna.
Lukas	42	1	64	I nlélém ngéda, nyo wé u yibla, yak hilémb hié hi hohla, a bôdôl pot, a kahal bégés Nyambe.
Lukas	42	1	65	Bôt bap ba libôga bobasôna ba kon woñi, ba kahal añal i mam mana momasôna i mbok dikôa i Yudéa yosôna.
Lukas	42	1	66	I bôt bobasôna ba bi nok ñañ u, ba tééda wo ikété miñem nwap, ba kalak le: “Umbe ntén mut i man nunu a’ sôk yila?” Inyule woo u Yéhôva u bé yaga lôñni nye.
Lukas	42	1	67	Ha nyen Sakaria, isañ man, a yon ni mbuu mpubi, a pot mbañ, a kal le:
Lukas	42	1	68	“Yéhôva Nyambe nu Israel a kôhna bibégés, inyule a bi yoñ ngéda ni litén jé, a lona ki jo tohi.
Lukas	42	1	69	A bi téé yak toñ i tohi inyu yés ikété ndap David, ngwélél wé,
Lukas	42	1	70	kiki a bi pot ni njel nyo u bapôdôl bé bapubhaga ba ngéda kôba,
Lukas	42	1	71	le a ntohol bés i moo ma babala bés ni i moo ma baoo bés;
Lukas	42	1	72	i unda konangoo inyu yônôs likak a ti basôgôlsôgôl bés ni inyu bigda malômbla mé mapubhaga,
Lukas	42	1	73	likak a kum soñ le a nyônôs inyu sôgôlsôgôl wés Abraham,
Lukas	42	1	74	le ngéda di mal kôhna tohi i moo ma baoo bés, a ti bés bisai i gwel nson mpubhaga inyu yé ibabé i kon woñi
Lukas	42	1	75	lôñni ndéñbe ni telepsép i bisu gwé dilo tjés tjodisôna.
Lukas	42	1	76	Ndi inyu yoñ, a nkéñéé man, w’a séblana le mpôdôl nu Nungingii, inyule w’a bôk Yéhôva i bisu inyu kôôba manjel mé,
Lukas	42	1	77	inyu añle litén jé nwin u tohi ni njel nwéhél i bibéba gwap,
Lukas	42	1	78	inyu ñem konangoo u Nyambe wés. I konangoo ini y’a bai i ngii yés kiki ngéda hiañgaa hi mpam,
Lukas	42	1	79	i ti mapubi inyu bôt ba yé ikété jiibe lôñni yiye i nyemb, ni inyu éga makôô més ikété njel i nsañ.”
Lukas	42	1	80	Mañge a bi nañ, a yila nhôôlak mut, a bi niñ i ñoñ letee ni kel a bi pam i mbamba i Israel.
book	book_id	chapter	verse	text
Lukas	42	2	1	Mu dilo di nyen Kaisa Agustô a bi ti oda le bôt ba nkoñ ’isi bobasôna ba tila môl i kaat ngomin.
Lukas	42	2	2	(Unu ñañga bôt u bisu u bi bôña ngéda Kiréniô a bé ngomin keñi i Siria.)
Lukas	42	2	3	Bôt bobasôna ba bi ke i tila môl i kaat ngomin, hiki mut i tison i ligwééne jé.
Lukas	42	2	4	Yak Yôsep a nyodi i Galiléa, i tison Nasaret, a bet i Yudéa, i tison i David ba nsébél le Bétléhém, inyule a bé mut ndap lihaa i David.
Lukas	42	2	5	A ke i tila jôl i kaat ngomin, nye ni Maria nu a bi yila nwaa wé kiki ba bi yegna, a bak ki bebee ni gwal.
Lukas	42	2	6	Kiki ba bé nyoo, ngéda i kola le a gwal.
Lukas	42	2	7	A gwal man munlôm, man wé nu bisu, a lép nye mabadô, a niñi nye i jéhne bilém, inyule ba bi kôhna bé liyééne i ndap bakén.
Lukas	42	2	8	Yak batééda bémba ba bé mu nlélém nkoñ, ba yénék juu i mbégdé inyu tat bibémba gwap.
Lukas	42	2	9	Kunda yada, añgel Yéhôva i telep i bisu gwap, yak lipém li Yéhôva li béyéi bo bipes gwobisôna, ba kon ki woñi ngandak.
Lukas	42	2	10	Ha nyen añgel i kal bo le: “Ni kon bañ woñi, nuna-ki, me yé i añle bé ñañ nlam u ngandak maséé bôt bobasôna b’a kôhna.
Lukas	42	2	11	Inyule i len ini, ntohol a ngwéé inyu nan i tison i David, nyen a yé Kristô, Nwet.
Lukas	42	2	12	Yimbne inyu nan ini le: N’a koba nkéñéé man u niñi i jéhne bilém, nlébék ni mabadô.”
Lukas	42	2	13	Kunda yada, limut li biañgel bi ntôñ u ngii li ba ni añgel i, li kahal bégés Nyambe, li kalak le:
Lukas	42	2	14	“Lipém li ba ni Nyambe nyoo ngingii; hana ’isi, nsañ u ba ni bôt ba nlémél nye.”
Lukas	42	2	15	Jon ngéda biañgel bi bi yék bo, bi témb i ngii, batééda bémba ba bôdôl kalna bo ni bo le: “Bôga bés, di kenek i Bétléhém, di tehe jam li ntagbe nyoo, li Yéhôva a mboñ le di yi.”
Lukas	42	2	16	Ha nyen ba pala ke, ba koba Maria bo Yôsep, ni nkéñéé man u niñi i jéhne bilém.
Lukas	42	2	17	I ngéda ba bi tehe hala, ba bôdôl añal nwin ba bi nok inyu nkéñéé man.
Lukas	42	2	18	I bôt bobasôna ba bi nok jam li, ba hel inyu mam batééda bémba ba bi kal bo,
Lukas	42	2	19	ndi Maria a bôdôl tééda bipôdôl bi gwobisôna, a hegek pék mu ñem wé inyu tibil nok kii bi nkobla.
Lukas	42	2	20	I mbus, batééda bémba ba témb, ba tinak Nyambe lipém, ba béghak ki nye inyu mam momasôna ba bi nok ni tehe, ndik kiki i bi kéla bo.
Lukas	42	2	21	I hilo hi nyônôs juem, kiki ngéda i nkola le ba kwee nye, ba o nye jôl le Yésu, jôl añgel i bi ti ilole Maria a nembee.
Lukas	42	2	22	Kiki ngéda i nkola le ba ti sesema inyu pubus bomede inoñnaga ni mbén Môsi, ba kena nye i Yérusalem inyu unda nye Yéhôva,
Lukas	42	2	23	ndik kiki i yé ntilga ikété Mbén i Yéhôva le: “Hiki man munlôm nu bisu a nlama séblana le numpubhaga inyu Yéhôva.”
Lukas	42	2	24	Ha nyen ba bi ti sesema inoñnaga ni i jam Mbén Yéhôva i nkal, le: “Minhôôlak mi dibeñ ima tole bon ba dibeñ iba.”
Lukas	42	2	25	Ndi nuna-ki, mut wada a bé i Yérusalem, jôl jé le Siméôn, a bé mut telepsép, a konok Nyambe woñi, a bemek ki hogbe i Israel, yak mbuu mpubi u bé i ngii yé.
Lukas	42	2	26	Nyambe a bi yeelene ki nye ni njel mbuu mpubi le a’ wo bé nye ngi tehe Kristô nu Yéhôva.
Lukas	42	2	27	Lôñni ngui i mbuu, a bi lo i témpel; kiki bagwal ba bi jôbna nkéñéé man le Yésu inyu boñ nye kiki mbén Môsi i mbat,
Lukas	42	2	28	a yoñ man i moo mé, a bégés Nyambe, a kal le:
Lukas	42	2	29	“Nano, a Nwet Bayemlikok, nwahak le nkol woñ u ke ni nsañ inoñnaga ni lipôdôl joñ,
Lukas	42	2	30	inyule mis mem ma mal tehe nu a yé njel tohi,
Lukas	42	2	31	nyen u bi kôôba inyu boñ le matén momasôna ma tehe nye,
Lukas	42	2	32	nyen a yé mapubi inyu héya jiibe i mis ma biloñ, a yé ki lipém li litén joñ Israel.”
Lukas	42	2	33	I mam ma bé pôda inyu yé ma bé kônde hélés isañ bo nyañ.
Lukas	42	2	34	Siméôn a sayap ki bo, a kal Maria, nyañ man le: “Nun-ki, i man nunu a bi tééba inyu boñ le ngandak bôt i Israel i kwo, i telep ki, ni inyu ba yom i diyana
Lukas	42	2	35	(ñ, mbôñgô pansoñ w’a kan we ñem), inyu yelel bipék bi miñem mi ngandak bôt.”
Lukas	42	2	36	Ndi mpôdôl nu muda wada le Ana a bé ha, ngond Fanuel nu litén li Aser. A bé mañ muda, ndi a bi niñ lôñni nlôm nwii minsaambok i mbus libii jap.
Lukas	42	2	37	Nano, a bé yik muda, a ban-ga môm juem ma nwii ni mina. A bé hañ bé i témpel, a béghak Nyambe juu ni njamuha ni njel sôga je ni minyemhe.
Lukas	42	2	38	I nlélém ngeñ, a kôôge bebee, a bôdôl ti Nyambe mayéga, a pôdhak bôt bobasôna ba ba bé bem kobla i Yérusalem inyu mañge nu.
Lukas	42	2	39	I ngéda ba bi mal boñ mam momasôna inoñnaga ni Mbén Yéhôva, ba témb i Galiléa, i tison yap le Nasaret.
Lukas	42	2	40	Mañge a bé kônde nañ, a kôhôk ngui, a bak ki nyonok ni pék, a kôndge ki lémél Nyambe.
Lukas	42	2	41	Ndi bagwal bé ba bééna lem i ke hiki nwii i Yérusalem inyu ngand Pasa.
Lukas	42	2	42	I ngéda a bi bana jôm li nwii ni ima, ba bet kiki lem inyu ngand.
Lukas	42	2	43	I ngéda ngand i bi mal, ba bôdôl témb, ndi mañge le Yésu a yégle i mbus, i Yérusalem, ndi bagwal bé ba yi bé hala.
Lukas	42	2	44	Kiki ba bé hoñol le a yé ikété ntôñ bôt u u bé kiha ni bo, ba ke liké li ngim kel; i mbus, ba bôdôl yéñ nye ikété bôt ba lihaa ni bilôñ gwap.
Lukas	42	2	45	Ndi kiki ba ntehe bé nye, ba témb i Yérusalem, ba yéñ nye homa nyensôna.
Lukas	42	2	46	I mbus dilo daa, ba koba nye i témpel, a yii i ñemkété balét, a emblege bo, a badak bo mambadga.
Lukas	42	2	47	Ndi i bôt bobasôna ba bé emble nye ba bé nhelek kiyaga inyu nogna yé lôñni mandimbhe mé.
Lukas	42	2	48	Ndi ngéda bagwal bé ba bi tehe nye, ba bé nhelek; ha nyen nyañ a bi kal nye le: “A man, inyuki u mboñ bés hala? Me ni isoñ di yéñék we ni nduña i ñem.”
Lukas	42	2	49	Ha nyen a timbhe bo le: “Inyuki ni yéñék me? Baa ni nyi bé le me nlama ba i ndap Tata?”
Lukas	42	2	50	Ndi ba bi nok bé yom a bé kal bo.
Lukas	42	2	51	I mbus, a sôs ni bo, ba témb i Nasaret, a ke ni bisu i suhus nyemede isi yap. Yak nyañ a tibil tééda bibañga bini gwobisôna ikété ñem wé.
Lukas	42	2	52	Yésu a bé nañ, yak pék yé i bé hôlôl, a kôndge lémél Nyambe ni bôt ba binam.
book	book_id	chapter	verse	text
Lukas	42	3	1	I nwii u nyônôs jôm ni mintan u énél i Kaisa Tibériô, i ngéda Pontiô Pilatô a bé ngomin keñi i Yudéa, Hérôdé a bak ñane nkoñ u Galiléa, manyañ wé Filipô a bak ñane nkoñ i loñ Ituréa ni i Trakôniti, yak Lisania a bak ñane nkoñ u Abiléné,
Lukas	42	3	2	i dilo di ñéga biprisi le Ana ni di Kaifa, lipôdôl li Nyambe li lôl Yôhanes man Sakaria, i ñoñ.
Lukas	42	3	3	Ha nyen a bi ke i mbok yosôna i i yé ipañ Yordan, a añlak le bôt ba kôhna sôble kiki yimbne le ba nhiel miñem inyu kôhna nwéhél i bibéba,
Lukas	42	3	4	kiki i yé ntilga ikété kaat i mpôdôl Yésaya le: “Mut a nlond i ñoñ le: ‘Kôôbana njel i Yéhôva! Sañlana ki minloñ nwé.
Lukas	42	3	5	Hiki nsôsôgô u nlama yon, yak hiki hikôa ni hiki homa a nyôgi a yila tegep homa; minkoda mi manjel mi nlama yila sép, yak bahoma ba ngok ba ba nsendlak;
Lukas	42	3	6	yak minsôn nwominsôna nw’a tehe tohi i Nyambe.’”
Lukas	42	3	7	I mbus, a bôdôl kal mamut ma ma bé lo i nyeni inyu kôhna sôble le: “A bé bon ba péé, njee a mbéhe bé le ni ke hiun hi nlo ngwéé?
Lukas	42	3	8	Jon numa matam ma ñunda le ni ntam bibéba binan. Ni bôdôl bañ kalba ikété miñem minan le: ‘Abraham a yé isañ wés.’ Inyule me nkal bé le Nyambe a nla pémhene Abraham bon munu ngok ini.
Lukas	42	3	9	Ni maliga, nkuleñ nunu a niñi i tén bie. Jon hiki e i i num bé matam malam, b’a kit yo, ba leñ yo ikété hié.”
Lukas	42	3	10	Ndi mamut ma bé bat nye le: “Kii di nlama ni boñ?”
Lukas	42	3	11	A bé timbhe, a kalak mo le: “I mut a gwé mambot ima a ti nu a gwé bé, yak nu a gwé yom i je a boñ nlélém.”
Lukas	42	3	12	Yak bakottas ba lo i sôblana, ba bat nye le: “A Lét, kii di nlama boñ?”
Lukas	42	3	13	A kal bo le: “Ni tamb bañ mut tas iloo kiki ni kôli tamb.”
Lukas	42	3	14	Yak bôt ba bé boñ bôlô i sônda ba bé bat nye le: “Kii di nlama boñ?” A bé timbhe bo le: “Ni tééñga bañ mut nye ki nye, to ôm mut nye ki nye nsohi u bitembee, ndi kona maséé ni nsaa nan.”
Lukas	42	3	15	Ndi bôt ba bé bem Kristô, bobasôna ba hegek pék, ba badbaga i miñem nwap inyu Yôhanes le: “Le nye bé nyen a yé Kristô?”
Lukas	42	3	16	Yôhanes a bi ti ndimbhe, a kal bôt bobasôna le: “Me, me nsôble bé ni malép, ndi nu a nloo me ngui a yé i lo, me kôli bé to hohol minkai mi bitamb gwé. A’ sôble bé ni mbuu mpubi, yak ni hié.
Lukas	42	3	17	A gwé sople ba mpébél i woo wé inyu tibil yaga pubus homa wé litidil, ni inyu tééda blé ikété ndugi yé, ndi a’ ligis bikôgôô ikété hié hi hi nlém bé.”
Lukas	42	3	18	A bi ti ki ngandak maéba mape, a kônde ki añle bôt ñañ nlam.
Lukas	42	3	19	Ndi Yôhanes a bi kodol ñane nkoñ le Hérôdé inyu nwaa maasañ le Hérôdia ni inyu bibéba bi mam gwobisôna Hérôdé a bi boñ.
Lukas	42	3	20	Jon Hérôdé a bi kônde ki jam lini mu bibéba gwé: A ha Yôhanes i ndap mok.
Lukas	42	3	21	Ndi ngéda bôt bobasôna ba bi sôblana, yak Yésu a sôblana. Kiki a bé soohe, ngii i yibla,
Lukas	42	3	22	mbuu mpubi u sôs i ngii yé, u nen-ge kiki hibeñ, yak kiñ i lôl i ngii le: “U yé Man wem, Man wem nu gwéha, u nlémél me.”
Lukas	42	3	23	I ngéda Yésu a bi bôdôl nson wé, a bééna jam kiki bo môm maa ma nwii, a bak, kiki bôt ba bé hoñol,man Yôsep,man Héli,
Lukas	42	3	24	man Matat,man Lévi,man Melki,man Yanai,man Yôsep,
Lukas	42	3	25	man Matatia,man Amôs,man Nahum,man Esli,man Nagai,
Lukas	42	3	26	man Maat,man Matatia,man Siméin,man Yôsék,man Yôda,
Lukas	42	3	27	man Yôhanan,man Résa,man Sôrôbabel,man Salatiel,man Néri,
Lukas	42	3	28	man Melki,man Adi,man Kôsam,man Elmadam,man Er,
Lukas	42	3	29	man Yésu,man Éliézer,man Yôrim,man Matat,man Lévi,
Lukas	42	3	30	man Siméôn,man Yuda,man Yôsep,man Yônam,man Éliakim,
Lukas	42	3	31	man Méléa,man Ména,man Matata,man Natan,man David,
Lukas	42	3	32	man Yésé,man Ôbed,man Bôas,man Salmôn,man Naasôn,
Lukas	42	3	33	man Aminadab,man Arni,man Esrôm,man Péres,man Yuda,
Lukas	42	3	34	man Yakôb,man Isak,man Abraham,man Téra,man Nahor,
Lukas	42	3	35	man Séruk,man Ragu,man Péleg,man Éber,man Séla,
Lukas	42	3	36	man Kainan,man Arpaksad,man Sém,man Nôa,man Lamek,
Lukas	42	3	37	man Métuséla,man Énok,man Yared,man Mahalalel,man Kainan,
Lukas	42	3	38	man Énôs,man Set,man Adam,man Nyambe.
book	book_id	chapter	verse	text
Lukas	42	4	1	Nyonok ni mbuu mpubi, Yésu a lôl i Yordan. I mbus, mbuu u kena nye i ñoñ
Lukas	42	4	2	inyu môm ma-na ma dilo, Nsohop a noodege nye. Ndi a bi je bé to yom mu dilo di; jon i ngéda dilo di di bi mal, njal i gwel nye.
Lukas	42	4	3	Ha nyen Nsohop a kal nye le: “Ibale u yé man Nyambe, kal i ngok ini le i yila koga.”
Lukas	42	4	4	Ndi Yésu a timbhe nye le: “I yé ntilga le: ‘Mut binam a nlama ndik bé niñil i je koga.’”
Lukas	42	4	5	Ha nyen a bi bedna nye, a unda nye biane bi nkoñ ’isi gwobisôna kunda yada.
Lukas	42	4	6	I mbus, Nsohop a kal nye le: “M’a ti we i kunde ini yosôna ni lipém li biane bini inyule ba bi ti me yo, me nti ki yo nu ni nu me ngwés.
Lukas	42	4	7	Jon, ibale u mbégés me to ngélé yada, i kunde ini yosôna y’a ba yoñ.”
Lukas	42	4	8	Yésu a timbhe, a kal nye le: “I yé ntilga le: ‘Yéhôva Nyambe woñ nyen u nlama bégés, nyetama ki nyen u nlama gwélél.’”
Lukas	42	4	9	I mbus, a kena nye i Yérusalem, a téé nye i homa témpel nu a nlôôha ba i ngii, a kal nye le: “Ibale u yé man Nyambe, leñba nyoo ’isi,
Lukas	42	4	10	inyule i yé ntilga le: ‘A ga ti biañgel gwé oda inyu yoñ, le ba sôñ we,’
Lukas	42	4	11	ni le: ‘Bi ga begee we i moo map, kayéle kôô woñ u bômda bañ ngok.’”
Lukas	42	4	12	Yésu a timbhe, a kal nye le: “I nkéla le: ‘U nlama bé noode Yéhôva Nyambe woñ.’”
Lukas	42	4	13	Jon, kiki Nsohop a mal noode nye, a yék nye letee loñge ngéda ipe i nene.
Lukas	42	4	14	I mbus, Yésu a témb i Galiléa ni ngui i mbuu mpubi. Yak ngan i mam malam a bé boñ i tjama mu mbok i yosôna.
Lukas	42	4	15	A bôdôl ki niiga i mandap map ma bibégés, yak bôt bobasôna ba bé ti nye lipém.
Lukas	42	4	16	I mbus, a ke i Nasaret i homa a bi néñél; kiki lem yé i kel Sabat, a jôp i ndap bibégés, a telep inyu añ.
Lukas	42	4	17	Ha nyen ba ti nye nhôdôk kaat u mpôdôl Yésaya, a yibil nhôdôk kaat, a léba i homa i yé ntilga le:
Lukas	42	4	18	“Mbuu u Yéhôva u yé i ngii yem, inyule a bi hoo me inyu añle diyeyeba ñañ nlam. A bi om me inyu legel i bôt ba yé i minkôm le b’a kôhna kunde, yak ba ba yé ndim le mis map m’a yibla; inyu kobol i bôt ba nok ndutu,
Lukas	42	4	19	inyu añal nwii Yéhôva a ñunda loñge yé ñem.”
Lukas	42	4	20	I mbus, a hôt kaat, a timbhe yo ngwélél, a yén ’isi; bôt bobasôna ikété ndap bibégés ba bé nun nye siim.
Lukas	42	4	21	Ha nyen a bôdôl kal bo le: “I len ini, i tilna ini ni ntip nok i mal yon.”
Lukas	42	4	22	Bôt bobasôna ba bôdôl bok mbôgi lam inyu yé, ba helek ki inyu bibañga bilam bi bé pémél i nyo wé, ba kalak ki le: “Baa man Yôsep wada bé nunu?”
Lukas	42	4	23	Ha nyen a kal bo le: “Ibabé pééna, n’a gwélél bini bibañga inyu yem: ‘A dokta tibil wemede. I mam momasôna di bi nok le u bi boñ i Kapernaum, boñ yak mo hana i loñ yoñ.’”
Lukas	42	4	24	Jon a bi kal le: “Me nkal bé maliga le, mpôdôl to wada a gwé bé lipém i loñ yé.
Lukas	42	4	25	Kiki hihéga, me nkal bé maliga le, biyik bi bôda bi bé ngandak i Israel i dilo di Éliya, i ngéda nop a bi no bé nwii maa ni sôñ isamal, yak njal keñi i bé mu nkoñ wonsôna.
Lukas	42	4	26	Ndi Nyambe a bi ep bé Éliya yak to wada ikété bôda ba, ndik yak yik muda yada i Sarepta, i nkoñ u Sidôn.
Lukas	42	4	27	Yak bôt ba lô ba bé ngandak i Israel i ngéda i mpôdôl Élisa; ndi to wada a bi mbôôp bé, ndik mut Siria le Naaman.”
Lukas	42	4	28	Ha nyen i bôt bobasôna ba bi nok i mam mana i ndap bibégés ba yon ni hiun,
Lukas	42	4	29	ba telep, ba pala nyodna nye i tison, ba kena nye i homa hikôa nu a nlôôha ba i ngii i het ba bi oñ tison yap, inyu leñ nye nyoo ’isi, ño u bôgôk.
Lukas	42	4	30	Ndi a tagbe ipôla yap, a ke yé njel.
Lukas	42	4	31	I mbus, a sôs i Kapernaum i tison yada i Galiléa. A bé niiga bôt i kel Sabat,
Lukas	42	4	32	ndi ba bi hel inyu likeñge jé i niiga inyule a bé pot ni kunde.
Lukas	42	4	33	Ndi mut wada a bé mu ndap bibégés, a bééna mbuu mbe, mbuu u nyega; a lond ni kiñ keñi le:
Lukas	42	4	34	“Yaa! Di gwééna ki ni we, a Yésu, mut Nasaret? Baa u nlo inyu tjé bés? Me nyi yaga njee u yé, u yé Numpubi nu Nyambe.”
Lukas	42	4	35	Ndi Yésu a nyéyéi wo, a kal le: “Yip nyo, nyodi ikété yé.” Kiki mbuu mbe u mal leñ i mut nu ’isi, i ñemkété wap, u nyodi ikété yé ndi u bi boñ bé nye béba.
Lukas	42	4	36	Ha nyen bôt bobasôna ba bi hel, ba bôdôl ki kalna le: “Ni nok bibañga bi ngui a ngwélél? Inyule ni kunde lôñni lipémba nyen a nti mimbuu mimbe oda, yak nwo mi pamak!”
Lukas	42	4	37	Jon ngan yé i bi kônde tjama ni homa nyensôna mu nkoñ wonsôna.
Lukas	42	4	38	Kiki a nyodi i ndap bibégés, a jôp i ndap Simôn. Ndi béba lihep i bé i gwé nyôgôl Simôn, jon ba bi bat Yésu le a hôla nye.
Lukas	42	4	39	Ha nyen a bi hôdôp ipañ yé, a nyéyéi lihep, yak lihep jé li mal. I nlélém ngéda, a telep, a bôdôl sélél bo.
Lukas	42	4	40	Ndi i manañle ma hiañgaa, i bôt bobasôna ba bééna bakokon nya ndi nya, ba bi lona bo i nyeni. A bé a kéhi moo i ngii hiki wada wap, a mélés makon map.
Lukas	42	4	41	Yak mimbuu mimbe mi bé nyodi ikété ngandak bôt, mi londok, mi kalak le: “U yé Man Nyambe.” Ndi a bé nyéyéi nwo, a bé nwas bé to le mi pot, inyule mi bé yi le a yé Kristô.
Lukas	42	4	42	Ndi i maye ma kel, a nyodi, a ke i homa a yé nwee. Ndi mamut ma bôdôl yéñ nye, ma lo i homa a bé, ma noode ki kéñ nye njel le a ke bañ homa numpe.
Lukas	42	4	43	Ndi a kal mo le: “Me nlama ki añle bitison bipe ñañ nlam u Ane Nyambe, inyule inyu hala nyen Nyambe a bi om me.”
Lukas	42	4	44	Jon a bi ke ni bisu i téé likalô i mandap ma bibégés ma Yudéa.
book	book_id	chapter	verse	text
Lukas	42	5	1	Kel yada, i ngéda limut li bé hihe nye, li emblege bañga i Nyambe, a bé a téé ipañ titimba i Génésarét.
Lukas	42	5	2	I mbus, a tehe môñgô ima i ngwañ u titimba, ndi balop tjobi ba bi nyodi mukété, ba tiblak mbunja yap.
Lukas	42	5	3	Kiki a mbet ikété môñgô wada, môñgô u Simôn, a bat nye le a tinde wo ndék haa ni ngwañ. I mbus, a yén ikété môñgô, a bôdôl niiga mamut.
Lukas	42	5	4	I ngéda a bi mal pot, a kal Simôn le: “Kena môñgô i homa a yé ndip, ni leñ ki mbunja nan inyu gwel tjobi.”
Lukas	42	5	5	Ndi Simôn a timbhe, a kal le: “A Lét, di ntumbba ni nson ngim u yosôna, di ngwel bé to yom; ndi kiki u mpot, m’a leñ yaa mbunja.”
Lukas	42	5	6	I ngéda ba bi boñ hala, ba gwel ngandak tjobi. Ni maliga, mbunja yap i bi bôdôl kéni.
Lukas	42	5	7	Ha nyen ba kahal peghe moo inyu sébél balop tjobi ba ba bé i môñgô umpe le ba lo, ba hôla bo; kiki ba nlo, ba yônôs môñgô nwo ima kayéle mi bôdôl yin.
Lukas	42	5	8	Kiki a ntehe hala, Simôn Pétrô a kwo i makôô ma Yésu, a kal le: “Ke me haa, a Nwet, inyule me yé mboñbéba.”
Lukas	42	5	9	Inyule nye ni bôt ba bé lôñni nye ba bi hel ngandak kiki ba ngwel ngandak tjobi,
Lukas	42	5	10	nlélém jam inyu Yakôbô lôñni Yôhanes, bon ba Sébédéô ba ba bé sal ni Simôn. Ndi Yésu a kal Simôn le: “U kon bañ woñi, ibôdôl nano, bôt bon u mba u ngwel yômi.”
Lukas	42	5	11	Ha nyen ba bi témbna môñgô i ngwañ, ba tjôô mam momasôna, ba noñ nye.
Lukas	42	5	12	Lisañ lipe, i ngéda a bé i tison yada, nuna-ki, mut wada a bééna lô ni nyuu yosôna! I ngéda a bi tehe Yésu, a kwo ’isi, a ôôp i bisu gwé, a soohe nye le: “A Nwet, ibale ngôñ yoñ i, u nla mélés kon wem.”
Lukas	42	5	13	Jon a sambal woo wé, a tihba nye, a kal le: “Ngôñ yem i! Kon woñ u mal.” I nlélém ngéda, lô i nyoi.
Lukas	42	5	14	I mbus, a ti i mut nu oda le a añle bañ jo mut nye ki nye, a kal ki le: “Ndi ke undba yak prisi, u ti ki likébla Môsi a bi téé inyu mut lô nu a mbôôp kayéle ba ba we mbôgi.”
Lukas	42	5	15	Ndi ngan yé i bé ke ngui homa nyensôna, yak mamut makeñi ma bé kodba inyu emble ni inyu boñ le a mélés makon map.
Lukas	42	5	16	Ndi a bééna lem i ke i bahoma ba yé nwee inyu soohe.
Lukas	42	5	17	Kel yada, i ngéda a bé niiga, Farisai ni baniiga mbén Môsi ba bé ba yii ha, ba lôlak i mambai momasôna ma Galiléa ni ma Yudéa, ba lôlak Yak i Yérusalem; ngui i Yéhôva i bé i ngii yé inyu mélés makon.
Lukas	42	5	18	Ndi nuna-ki, bôt ba bé ba bééga ñambge mut i ngii nañi, ba noodege jôbna nye inyu bii nye i bisu bi Yésu.
Lukas	42	5	19	Ndi kiki ba bé léba bé njel i jôbna nye inyule limut li bé ngandak, ba bet i nyôl, ba yibil homa, ba suhus nañi yé a bak mu ngii, ipôla bôt ba bé i bisu bi Yésu.
Lukas	42	5	20	Kiki a ntehe hémle yap, a kal le: “A mut, bibéba gwoñ bi nwéhlana.”
Lukas	42	5	21	Ha nyen bayimbén ni Farisai ba bi bôdôl hek pék, ba kalak le: “Njee nunu a ñôbôs Nyambe jôl? Njee a nla nwéhél bibéba handugi Nyambe nyetama?”
Lukas	42	5	22	Ndi kiki Yésu a bé yi mahoñol map, a timbhe, a kal bo le: “Kii ni nhégda hala mu miñem minan?
Lukas	42	5	23	Kii i ntomb, i kal le: ‘Bibéba gwoñ bi nwéhlana,’ tole i kal le: ‘Telep, kenek’?
Lukas	42	5	24	Ndi inyu boñ le ni yi le Man mut a gwé kunde hana ’isi i nwéhél bibéba—” A kal ñambge mut le: “Me nkal we le: ‘Telep, begee nañi yoñ, kenek i ndap yoñ.’”
Lukas	42	5	25	Ha nyen a telep, a bada i yom a bé a niñne, a ke i ndap yé, a tinak Nyambe lipém.
Lukas	42	5	26	Bôt bobasôna ba hel iloo hihéga, ba bôdôl ti Nyambe lipém; ba yon ki ni woñi, ba kalak le: “Di ntehe bihélha bi mam len!”
Lukas	42	5	27	I mbus mam mana, a pam, a tehe nkottas wada ba nsébél le Lévi a yii i homa ba nsaane tas, a kal nye le: “Noñ me.”
Lukas	42	5	28	Ha nyen a yék mam momasôna i mbus, a telep, a bôdôl noñ nye.
Lukas	42	5	29	I mbus, Lévi a naña ngand keñi i ndap yé inyu Yésu, yak limut likeñi li bakottas ni bôt bape ba bé je lôñni bo.
Lukas	42	5	30	Ha nyen Farisai ni bayimbén bap ba bôdôl huñbene banigil bé, ba kalak le: “Inyuki ni nje, ni nyok lôñni bakottas yak ni baboñbéba?”
Lukas	42	5	31	Yésu a timbhe, a kal bo le: “I bôt ba yé mbôô ba gwé bé ngôñ ni dokta, ndik bôt ba nkon.
Lukas	42	5	32	Me bi lo bé me i sébél bôt ba téé sép, ndi baboñbéba le ba tam bibéba gwap.”
Lukas	42	5	33	Ba kal nye le: “Banigil ba Yôhanes ba gwé lem i sôga je ni i yemhe, nlélém jam ni banigil ba Farisai, ndi banigil boñ ba nje, ba nyok.”
Lukas	42	5	34	Yésu a kal bo le: “Ni nla bé boñ le mawanda ma mbiimuda ma sôga je ngéda mbiimuda a yé lôñni bo, hala bé?
Lukas	42	5	35	Ndi dilo d’a lo, ngéda mbiimuda a’ yôña yaga, a ba ha bé ni bo, mu dilo di nyen b’a sôga je.”
Lukas	42	5	36	A bi yoñ ki hihéga hipe inyu yap: “Mut nye ki nye a nkit bé pes libadô i mbot mondo inyu kôñôl yo i nlômbi mbot. Ibale a mboñ hala, pes libadô i mondo i nwas nlômbi mbot, inyule pes libadô i mbot mondo i nkiha bé ni nlômbi mbot.
Lukas	42	5	37	Nlélém jam ki, mut to wada a nha bé wai yondo ikété minlômbi mi dibôi di wai. Ibale a mboñ hala, wai yondo y’a bol dibôi di wai, wai i sôbi, yak dibôi di wai di ôbi.
Lukas	42	5	38	Ndi ba nlama ha wai yondo ikété dibôi di wai di yondo.
Lukas	42	5	39	Mut to wada a ngwés ha bé nyo wai yondo ngéda a mal noode nlômbi wai, inyule a nkal le: ‘Nlômbi won u yé loñge.’”
book	book_id	chapter	verse	text
Lukas	42	6	1	I kel Sabat yada, a bé tagbe i nwom mi blé, banigil bé ba bé ket mis ma blé, ba pigik mo ni moo map, ba jek.
Lukas	42	6	2	Ha nyen Farisai ihogi i bi kal le: “Inyuki ni yé boñ jam li ta bé kunde i kel Sabat?”
Lukas	42	6	3	Ndi Yésu a timbhe, a kal bo le: “Baa ni ma bé añ i jam David a bi boñ ngéda njal i bi gwel nye ni bôt ba bé lôñni nye?
Lukas	42	6	4	Lelaa a bi jôp ikété ndap Nyambe, ba ti nye bret bi makébla, a je, a ti yak gwo bôt ba bé lôñni ni nye, bret bi bi ta bé mut nye ki nye kunde i je, handugi biprisi gwotama?”
Lukas	42	6	5	I mbus, a kal bo le: “Man mut a yé Nwet Sabat.”
Lukas	42	6	6	A bi jôp i ndap bibégés i kel Sabat ipe, a bôdôl niiga. Ndi mut wada a bé ha, woo walôm u bi wo nye.
Lukas	42	6	7	Bayimbén ni Farisai ba bé béñge yaga Yésu inyu tehe too a’ mélés makon i kel Sabat, inyu bana njel i ôm nye sohi.
Lukas	42	6	8	Ndi kiki a bé yi mahoñol map, a kal i mut woo u bi wo le: “Telep, lo hana ñemkété.” Yak nye a telep, a lo ha.
Lukas	42	6	9	I mbus, Yésu a kal bo le: “Me mbat bé le, baa i yé kunde i kel Sabat i boñ loñge tole i boñ béba, i tohol niñ tole i tjé yo?”
Lukas	42	6	10	Kiki a mal béñge bobasôna, a kal i mut nu le: “Sambal woo woñ.” Kiki a mboñ hala, woo wé u témb mbôô.
Lukas	42	6	11	Ha nyen hiun hi kundus bo njék, ba bôdôl pot bo ni bo i jam ba yé le ba boñ Yésu.
Lukas	42	6	12	Kel yada, a pam, a ke i hikôa inyu soohe, a tégbaha ki u wonsôna i soohe Nyambe.
Lukas	42	6	13	Kiki kel i nye, a sébél banigil bé ipañ yé, a pohol jôm ni iba ikété yap, a ti ki bo jôl le baôma:
Lukas	42	6	14	Simôn, nu a bi ti ki jôl le Pétrô, ni manyañ le Andréa, Yakôbô, Yôhanes, Filipô, Bartôlôméô,
Lukas	42	6	15	Matéô, Tômas, Yakôbô man Alféô, Simôn nu ba nsébél le “mut makénd,”
Lukas	42	6	16	Yuda man Yakôbô, ni Yuda iskariôt nu a bi yila mut nliba.
Lukas	42	6	17	I mbus, a sôs lôñni bo, a telep i tegep homa; limut likeñi li banigil bé li bé ha, yak limut li bôt likeñi li li bi lôl i Yudéa yosôna, i Yérusalem, ni i nkoñ u Tir ni u Sidôn u u yé i ngwañ lom; ba bi lo inyu emble nye ni inyu boñ le a mélés makon map.
Lukas	42	6	18	Yak i bôt mimbuu mimbe mi bé tééñga ba bi mbôôp.
Lukas	42	6	19	Limut jolisôna li bé yéñ tihba nye inyule ngui i bé nyodi ikété yé, i mélhak makon ma bôt bobasôna.
Lukas	42	6	20	I mbus, a pa mis, a béñge banigil bé, a bôdôl kal le: “Maséé ni bé ba ni yé diyeyeba, inyule Ane Nyambe i yé nan.
Lukas	42	6	21	“Maséé ni bé ba njal i gwé nano, inyule n’a nuu. “Maséé ni bé ba ni ñee nano, inyule n’a nol hiol.
Lukas	42	6	22	“Maséé ni bé hiki ngéda bôt ba ñoo bé, ni ngéda ba nhéya bé i ntôñ wap, ba solok bé, ba ôbhak bé jôl le ni yé bibéba bi bôt inyule ni yé banigil ba Man mut.
Lukas	42	6	23	Kona maséé yokel, ni hak ki iloo hihéga, inyule nuna-ki, bibom binan bi yé bikeñi i ngii, inyule minlélém mi mam nwon basôgôlsôgôl bap ba bé boñ bapôdôl.
Lukas	42	6	24	“Ndi ngoo ni bé ba ni yé mingwañ, inyule ni mal kôhna hogbe nan yosôna.
Lukas	42	6	25	“Ngoo ni bé ba ni yé nuak nano, inyule njal y’a gwel bé. “Ngoo ni bé ba ni nol hiol nano, inyule n’a modop, ni ee ki.
Lukas	42	6	26	“Ngoo ni bé hiki ngéda bôt bobasôna ba mpot loñge inyu nan, inyule hala nyen basôgôlsôgôl bap ba bi pot inyu bapôdôl ba bitembee.
Lukas	42	6	27	“Ndi me nkal bé ba ni yé i emble le: Kena ni bisu i gwés baoo banan, ni i boñ loñge inyu ba ba ñoo bé,
Lukas	42	6	28	i sayap ba ba ntiihe bé, i soohe inyu ba ba nsol bé.
Lukas	42	6	29	Nu a mbép we i limañ jada, ti yak nye lini lipe; yak nu a nyoñ mbot yoñ ngii, u nim bañ to nye mbot yoñ kété.
Lukas	42	6	30	Hiki mut a nyagal we yom, ti nye yo; yak nu a nyoñ gwom gwoñ, u bat ha bañ nye gwo.
Lukas	42	6	31	“Jam lipe ki, ndik kiki ni ngwés le bôt ba bôñôl bé, boña nlélém inyu yap.
Lukas	42	6	32	“Ibale ni ngwés i bôt ba ngwés bé, bimbe bibégés ni kôli kôhna? Ngo yak baboñbéba ba ngwés i bôt ba ngwés bo.
Lukas	42	6	33	Ibale ni mboñ loñge inyu bôt ba mbôñôl bé loñge, bimbe bibégés ni kôli kôhna? Ngo yak baboñbéba ba mboñ nlélém jam.
Lukas	42	6	34	Jam lipe ki, ibale ni mpôôs i bôt ni mbem le ba ntimbhe bé, bimbe bibégés ni kôli kôhna? Ngo yak baboñbéba ba mpôôs baboñbéba, ba bemek le ba ntimbhe bo i jam li jolisôna.
Lukas	42	6	35	Ndi kena ni bisu i gwés baoo banan, i boñ loñge, ni i pôôs ibabé i bem jam jo ki jo i mbus; ha nyen bibom binan gw’a ba bikeñi, n’a ba ki bon ba Nungingii, inyule a yé loñge Yak inyu bôt ba nyi bé ti mayéga ni baboñbéba.
Lukas	42	6	36	Kena ni bisu i ba bôt ba konangoo, ndik kiki Tata nan a yé konangoo.
Lukas	42	6	37	“Jam lipe ki, ni waa kéés bape, le ndi ba kéés bañ bé kekikel; ni waa pémhene bape mbagi nôgôs, le ndi ba pémhene bañ bé mbagi nôgôs. Kena ni bisu i nwéhél, le ndi ba nwéhél yak bé.
Lukas	42	6	38	Ni bana lem i ti, ndi bôt ba ga ti yak bé. Ba ga kôp hihéga hikeñi mu mpék nan, ba seghe hio, ba hihe ki hio; hi’a yon bañ, hi sôbak. Inyule kiki ni nhégél bape, hala nyen b’a hégél yak bé.”
Lukas	42	6	39	I mbus, a yôñôl bo hihéga: “Mut ndim a nla bé éga mut ndim, hala bé? Ki bo iba ba ga kwo ikété bee, hala bé?
Lukas	42	6	40	Ñudu a nloo bé malét wé, ndi hiki mut ba niiga i nya i yôni, a’ ba kiki malét wé.
Lukas	42	6	41	Inyuki ni u mbéñge hikaha hi yé i jis li maasoñ, ndi u ntehe bé mbiñ i yé mu jis joñ wemede?
Lukas	42	6	42	Lelaa u nla kal maasoñ le: ‘A mankéé, nwas le me héya hikaha hi yé we i jis,’ ki le wemede u ntehe bé mbiñ i yé wemede i jis? A mut bihéñba! Bôk ndugi héya mbiñ i yé we i jis, ndi w’a tehna loñge inyu héya hikaha hi yé i jis li maasoñ.
Lukas	42	6	43	“Inyule e ilam yo ki yo i num bé matam mabe, to e ibe yo ki yo i num bé matam malam.
Lukas	42	6	44	Inyule hiki e i nyiba i matam mé. Kiki hihéga, bôt ba nket bé faigé i biloo, to ket matam ma nkôô wai i e biloo.
Lukas	42	6	45	Loñge mut i mpémhene mam malam i loñge nkus u ñem wé, ndi béba mut i mpémhene mam mabe mu béba yé nkus; inyule i ngandak mam i yôni mut ikété ñem yon nyo wé u mpot.
Lukas	42	6	46	“Inyuki ni nsébél me le: ‘A Nwet! A Nwet!’ Ndi ni mboñ bé mam me nkal?
Lukas	42	6	47	Hiki mut nu a nlo i meeni inyu emble bibañga gwem, a nôglak ki gwo, me ñunda bé njee a mpôna:
Lukas	42	6	48	A yé kiki mut nu a ñoñ ndap, ndi a tém jôga ikété ’isi, a tek hikuu i ngii liaa. I mbus ngéda, malép ma bet, lom a kumul i ndap i, ndi a bi la bé nyiñgis yo, inyule i bé ñoñok loñge.
Lukas	42	6	49	I pes ipe, nu ni nu a ñemble, ndi a boñ bé to yom, a yé kiki mut nu a ñoñ ndap ibabé i tek hikuu. Lom a bi kumul yo, i kwo i nlélém ngéda, i ôbi yaga yosôna.”
book	book_id	chapter	verse	text
Lukas	42	7	1	I ngéda a bi mal añle bôt i mam a bééna i kal bo, a jôp i Kapernaum.
Lukas	42	7	2	Ndi ñane mbôgôl bisônda wada a bééna nkol u a bé gwés ngandak, ndi u bé kon kiyaga, u bak bebee ni nyemb.
Lukas	42	7	3	Kiki a nok ba mpot inyu Yésu, a ep ngim mimañ mi Lôk Yuda i nyeni inyu kal nye le a lo, a mélés kon u nkol wé.
Lukas	42	7	4	Kiki ba nlo yak Yésu, ba bôdôl yaga yemhe nye, ba kalak le: “A kôli le u bôñôl nye hala,
Lukas	42	7	5	inyule a ngwés litén jés, nye ki nyen a bi ôñôl bés ndap bibégés.”
Lukas	42	7	6	Jon Yésu a bi kiha ni bo. Ndi ngéda a bé ha bé haa ni ndap, ñane mbôgôl bisônda a bé a ma ep mawanda mé inyu kal nye le: “A Nwet, u tééñga bañ nyuu, inyule me kôli bé leege we i ndap yem.
Lukas	42	7	7	Jon me nhoñol bé le me kôli lo i weeni. Ndi we pot ndik buk, nkol wem w’a témbna mbôô wé.
Lukas	42	7	8	Inyule yak me me yé isi énél i ngim bôt, me ban-ga ki bisônda isi yem. I ngéda me nkal ini sônda le: ‘Ke nyoo!’ I nke; me kal sônda ipe le: ‘Lo!’ I nlo; me kal yak nkol wem le: ‘Boñ lana!’ U mboñ hala.”
Lukas	42	7	9	I ngéda Yésu a bi nok i mam mana, i mut nu a hélés nye, ha nyen a bi hielba, a kal limut li bé noñ nye le: “Me nkal bé le, to i Israel, me ma tehe bé i nya soso hémle ini.”
Lukas	42	7	10	Ndi ngéda i bôt a bi ep ba bi témb i mbai, ba koba le nkol u ntémbna mbôô wé.
Lukas	42	7	11	Ndék ngéda i mbus ha, a ke i tison ba nsébél le Nain, banigil bé lôñni limut li bôt likeñi li bé kiha ni nye.
Lukas	42	7	12	I ngéda a bi pam bebee ni nwemel u tison, nuna-ki, bôt ba bé pamna mim, mpom man munlôm u yik muda yada. Limut li bôt likeñi li tison li bé kiha ni muda nu.
Lukas	42	7	13	I ngéda Nwet a bi tehe nye, a kônôl nye ngoo, a kal nye le: “U ee ha bañ.”
Lukas	42	7	14	Ha nyen a bi tiige bebee, a tihba nañi mim, Yak i bôt ba bé beege mim ba telep ha. I mbus, a kal le: “A mañge munlôm, me nkal we le: Telep!”
Lukas	42	7	15	Ha nyen mañge nu a bé mim a tuge, a yén, a bôdôl pot; i mbus, Yésu a ti nye nyañ.
Lukas	42	7	16	Ha nyen bôt bobasôna ba bi kon woñi, ba bôdôl ti Nyambe lipém, ba kalak le: “Mpôdôl nunkeñi a mpam ipôla yés,” ni le: “Nyambe a nyoñ ngéda ni litén jé.”
Lukas	42	7	17	Hala nyen ñañ u jam a bi boñ u tjama ni Yudéa yosôna, yak ni mbok i yosôna.
Lukas	42	7	18	Banigil ba Yôhanes ba añle nye i mam mana momasôna.
Lukas	42	7	19	Jon Yôhanes a bi sébél banigil bé iba, a ep bo yak Nwet inyu bat nye le: “Baa wen u yé Nu a nlama lo, tole di nlama bem numpe?”
Lukas	42	7	20	Kiki bana bôt ba mpam i nyeni, ba kal le: “Yôhanes Nsôble a ñep bés i weeni inyu bat le: ‘Baa wen u yé Nu a nlama lo, tole di nlama bem numpe?’”
Lukas	42	7	21	Ha ngeñ i, a mélés makon ma ngandak bôt, bon ba makon ni bibéba bi makon, a pémés yak mimbuu mimbe, a yibil ki mis ma ngandak bôt ba ndim le ba tehna.
Lukas	42	7	22	A timbhe, a kal bo le: “Kena, ni añle Yôhanes i mam ni mal tehe ni nok: Nano bôt ba ndim ba ntehna, yak bibôk bi bôt bi nke, bakon lô ba mbôôp, yak bôt ba ndok ba noga, bawoga ba ntémb i niñ, yak diyeyeba di ñemble ñañ nlam.
Lukas	42	7	23	Maséé ni nu a mpééna bé njee me yé.”
Lukas	42	7	24	I ngéda bakenwin ba Yôhanes ba bi ke, Yésu a bôdôl pôdôs mamut inyu Yôhanes le: “Kii ni bi ke i béñge i ñoñ? Baa likai mbebi i mpôgôs?
Lukas	42	7	25	Ndi kii yaga ni bi ke i béñge? Mut a hééba mambot malam? Ngo i bôt ba nhaba bañga mambot, ba niñik niñ i mbomboo, ba yé i mandap ma bikiñe.
Lukas	42	7	26	Ni maliga, ni bi pam ni inyu béñge kii? Mpôdôl? Ñ, me nkal bé le a nloo yaga mpôdôl.
Lukas	42	7	27	Inyu yé nyen i yé ntilga le: ‘Nuna-ki, me yé i ep nlegelnwin wem i bisu gwoñ, nyen a’ bôk we i bisu inyu kôôba njel yoñ!’
Lukas	42	7	28	Me nkal bé le ikété bôt bôda ba ma gwal, to wada mu a nloo bé Yôhanes, ndi nuntitigi ikété Ane Nyambe a nloo nye.”
Lukas	42	7	29	(I ngéda litén jolisôna ni bakottas bobasôna ba bi nok hala, ba añal le Nyambe a téé sép, inyule ba bi sôblana ni sôble i Yôhanes.
Lukas	42	7	30	Ndi Farisai ni bayi mbén Môsi ba yan sômbôl i Nyambe inyu yap, hala kiki Yôhanes a bi sôble bé bo).
Lukas	42	7	31	“Ni njee ni m’a hégha bôt ba hiai hini? Ba mpôna ki bonjee?
Lukas	42	7	32	Ba yé kiki boñge batitigi ba ba yii i bôm, ba séblaga bo ni bo, ba kalak le: ‘Di bi kôt nsik inyu nan, ndi ni bi sak bé; di bi bégél, ndi ni bi ee bé.’
Lukas	42	7	33	Nlélém jam, Yôhanes Nsôble a bi lo, a bé je bé bret, a bé nyo bé to wai, ndi ni nkal le: ‘A gwé mbuu mbe.’
Lukas	42	7	34	Man mut a bi lo, a jek, a nyok, ndi ni nkal le: ‘Nuna-ki, mut mbéna je ni mut nyôba wai, liwanda li bakottas ni li baboñbéba!’
Lukas	42	7	35	Ndi pék i nene ikété minson nwé nwominsôna.”
Lukas	42	7	36	Ndi Farisai yada i bi waa bé bat nye le a je i nyeni. Jon a bi jôp i ndap Farisai i, a yén i téblé.
Lukas	42	7	37	Ndi nuna-ki, muda wada a bé yiba i tison le a yé mboñbéba; kiki a nok le Yésu a yé i je i ndap Farisai i, a lona pôs alabasta i i bééna labinda.
Lukas	42	7	38	A lo nye i mbus, a ôm maboñ i makôô mé, a bôdôl ee, a yôôs makôô mé ni gwiiha gwé; i mbus, a sas mo ni tjôñ di ño wé. Jam lipe ki, a sos makôô mé ni gwéha, a kôp ki mo labinda.
Lukas	42	7	39	Kiki i Farisai i bi naña nye i ntehe hala, i bôdôl kalba le: “Ibale i mut nunu a bak toi mpôdôl, ki a nyi le i nya muda i yé i tihba nye i yé mboñbéba.”
Lukas	42	7	40	Ndi Yésu a timbhe, a kal nye le: “A Simôn, me gwé jam i kal we.” A kal le: “Podok, a Lét!”
Lukas	42	7	41	“Mut wada nu a bé pôôs bape moni, a bé bat bôt iba mapil; wada a bééna pil u mbôgôl dinariô itan, nuu numpe a ban-ga pil u môm matan ma dinariô.
Lukas	42	7	42	Kiki ba bééna bé to yom inyu saa nye, a nwéhél bo iba ni ñem wé wonsôna. We u nhoñol lelaa? Njee ikété yap a’ gwés i mut nu ngandak?”
Lukas	42	7	43	Simôn a timbhe, a kal le: “Me nhoñol le nu a nwéhél pil keñi.” A kal nye le: “U ntimbhe loñge.”
Lukas	42	7	44	Ha nyen a bi hielba, a béñge i muda nu, a kal Simôn le: “Baa u ntehe i muda nunu? Me njôp i ndap yoñ, u nti bé me malép inyu makôô mem. Ndi i muda nunu a njôwa makôô mem ni gwiiha gwé, a sas ki mo ni tjôñ tjé.
Lukas	42	7	45	U nsos bé me limañ, ndi i muda nunu, ibôdôl i ngeñ me njôp hana, a nwaa bé sos makôô mem ni gwéha.
Lukas	42	7	46	U nkôp bé me môô i ngii ño, ndi i muda nunu a nkôp makôô mem labinda.
Lukas	42	7	47	Inyu hala nyen me nkal we le, to hala kiki bibéba gwé bi yé ngandak, bi nwéhlana inyule a ñunda ngandak gwéha. Ndi i mut ba nwéhél ndik ndék, a ñunda ndik ndék gwéha.”
Lukas	42	7	48	Ha nyen a bi kal muda le: “Bibéba gwoñ bi nwéhlana.”
Lukas	42	7	49	I bôt ba bé i téblé lôñni nye, ba bôdôl kalna le: “I mut nunu a yé njee inyu nwéhél yak bibéba?”
Lukas	42	7	50	Ndi a kal muda le: “Hémle yoñ i ntohol we; kenek ni nsañ.”
book	book_id	chapter	verse	text
Lukas	42	8	1	I mbus ndék ngéda, a ke i tison ni tison, Yak i mambai ni mambai, a añlak ñañ nlam u Ane Nyambe. Jôm ni iba ba bé lôñni nye,
Lukas	42	8	2	yak ngim bôda ipe a bi héya mimbuu mimbe, a mélés ki makon map: Maria nu ba nsébél le Magdaléna, nu mimbuu mimbe misaambok mi bi pam ikété yé;
Lukas	42	8	3	Yôhana, nwaa Kusa nu a yé kindak nu Hérôdé; Susana, ni ngandak bôda ipe i i bé gwélél nkus wap inyu sélél bo.
Lukas	42	8	4	Ndi ngéda limut likeñi li bi kodba lôñni ba ba bi ke i boma nye, ba lôlak i tison ni tison, a gwélél hihéga inyu pôdôs bo le:
Lukas	42	8	5	“Mut wada a bi pam inyu nwes mbôô yé. Mu kiki a bé nwes mbôô, ihogi i kwo i nloñ, bôt ba tidbe yo, yak dinuni di ngii di je yosôna.
Lukas	42	8	6	Ipe i kwo i ngii ngok, ndi kiki i ntoo, i kôt inyule homa a bééna bé malép.
Lukas	42	8	7	lpe ki i kwo ipôla biloo, ndi biloo bi o lôñni yo, bi hô yo.
Lukas	42	8	8	Ndi ipe i bi kwo i hisi hilam; kiki i ntoo, i ti matam mbôgôl ngélé.” Kiki a bi mal pot i mam mana, a bédés kiñ, a kal le: “Nu a gwé maôô i emble, a emble.”
Lukas	42	8	9	Ndi banigil bé ba bat nye kii hihéga hini hi nkobla.
Lukas	42	8	10	A kal le: “Bé bon i bi tina le ni nok mimb mimpubi mi Ane Nyambe, ndi inyu bôt bape, me niiga bo ni dihéga inyu boñ le to hala kiki ba mbéñge, i ba wengoñle ba mbéñge bé; to hala kiki ba ñemble, ba tibil bañ nok.
Lukas	42	8	11	Ndi hihéga hi nkobla le: Mbôô i yé bañga i Nyambe.
Lukas	42	8	12	I bôt ba yé kiki mbôô i nkwo i nloñ, bon ba ñemble bañga; i mbus, Nsohop a nlo, a héya bañga ikété miñem nwap inyu boñ le ba hémle bañ, to tohi ba kôhna bañ.
Lukas	42	8	13	I bôt ba yé kiki mbôô i nkwo i ngii ngok, bon ba nleege bañga ni maséé ngéda ba nok yo, ndi bañga i ño bé minkañ. Ba nhémle inyu ndék ngéda, ndi ngéda manoodana ma nlo, ba nimis hémle.
Lukas	42	8	14	Inyu bôt ba yé kiki mbôô i nkwo ipôla biloo, bana bon ba ñemble bañga, ndi mandutu ma niñ, lingwañ, ni maséé ma niñ ini bi nyoña bo, bi hô bañga kayéle i num bé matam.
Lukas	42	8	15	Inyu bôt ba yé kiki mbôô i nkwo i hisi hilam, bon ba ñemble bañga ni maliga lôñni loñge ñem, ba tééda yo, ba num ki matam, ba hônbaga mandutu.
Lukas	42	8	16	“Mut to wada a nhô bé lambe ni séya ngéda a mal kuye yo, a nha bé to yo isi nañi, ndi a mbii yo i ngii kéhne lambe inyu boñ le i bôt ba njôp ba tehe mapubi.
Lukas	42	8	17	Inyule yom yo ki yo i sôli y’a yégle bé le i pam bé i mbamba, to yom yo ki yo ba ntibil sôô y’a yégle bé le i yiba bé tole i pam bé i mbégdé.
Lukas	42	8	18	Jon, yoña yihe ni lelaa ni ñemble, inyule nu a gwé, b’a kônde nye; ndi nu a gwé bé, Yak i jam a nhoñol le a gwé, b’a yoñ jo.”
Lukas	42	8	19	Ha nyen nyañ ni lôknyañ ba bi lo inyu tehe nye, ndi kiki limut li bé ngandak, ba bi la bé kôôge nye bebee.
Lukas	42	8	20	I mbus, ba añle nye le: “Nyuñ ni lôknyuñ ba téé i mbégdé, ba nyéñ tehe we.”
Lukas	42	8	21	A timbhe, a kal bo le: “Ini ni lôk kéé ba yé i bôt ba ñemble bañga i Nyambe, ba nôglak ki yo.”
Lukas	42	8	22	Kel yada, nye ni banigil bé ba bet i môñgô, a kal bo le: “Loga, di yap uu nwii u titimba.” Ha nyen môñgô wap u bi yoñ njel.
Lukas	42	8	23	Kiki môñgô u bé ke, hilo hi gwel nye. Ha nyen mbuk mbebi nunkeñi a bi hôñ i titimba, môñgô wap u bôdôl yon ni malép, u bak yak bebee ni yin.
Lukas	42	8	24	Jon ba bi ke, ba tôdôl nye, ba kal le: “A Lét, a Lét, di yé bebee ni wo!” Ha nyen a telep, a bam mbuk mbebi ni mangudga; mbuk mbebi a mal, yak homa nyensôna a mom nwee.
Lukas	42	8	25	I mbus, a kal bo le: “Hémle nan i yé hee?” Ndi ba bé kon woñi, ba bak nhelek, ba kalnaga bo ni bo le: “Njee mut yaga nunu? Inyule a nti yak mbebi ni malép oda, bi nôgôl ki nye.”
Lukas	42	8	26	I mbus, ba tjak môñgô i nkoñ u bôt ba Gérasa u u yé i mbombom Galiléa.
Lukas	42	8	27	Kiki Yésu a nyodi ndigi i môñgô, mut wada nu a bééna mbuu mbe, a boma nye, a lôlak i tison. Ibôdôl ntandaa ngéda, a bé haba bé mambot, a bé yén bé to ikété ndap, ndik i kotoo soñ.
Lukas	42	8	28	Kiki a ntehe Yésu, a lond, a kwo i bisu gwé, a kal ni kiñ keñi le: “Me gwééna kii ni we, a Yésu, Man Nyambe Nungingii? Me nsoohe we le u tééñga bañ me.”
Lukas	42	8	29	(Inyule Yésu a bi ti mbuu mbe oda le u nyodi ikété mut nu. I mbuu mbe u, u bi gwel nye ngandak ngélé; ba bé béna ki kañ nye minsañ i moo ni i makôô, ba tadak nye. Ndi a bé a pat minsañ, mbuu mbe u ken-ga ki nye i miñoñ.)
Lukas	42	8	30	Yésu a bat nye le: “Jôl joñ le njee?” A timbhe le: “Ntôñ,” inyule ngandak mimbuu mimbe i bi jôp ikété yé.
Lukas	42	8	31	Ha nyen mi bi ke ni bisu i soohe nye le a ti bañ nwo oda le mi jôp ikété soñkum.
Lukas	42	8	32	Ndi liuñ li ngôi likeñi li bé je nyoo i hikôa, jon mi bi soohe nye le a ti nwo kunde le mi jôp ikété ngôi, yak nye a ti nwo i kunde i.
Lukas	42	8	33	Ha nyen mimbuu mimbe mi bi pam ikété mut nu, mi jôp ikété ngôi, liuñ li ke ngwéé, li kwo i nsôsôgô, li beha i titimba, li yin.
Lukas	42	8	34	Ndi ngéda batééda ngôi ba bi tehe i jam li bi tagbe, ba ke ngwéé, ba añal jo i tison ni mu nkoñ u wonsôna.
Lukas	42	8	35	I mbus, bôt ba pam inyu tehe i jam li bi tagbe. Ba lo yak Yésu, ba koba i mut mimbuu mimbe mi bi pam ikété yé, a hééba mbot, yak yi i nlo nye, a yii i makôô ma Yésu, ba kon woñi.
Lukas	42	8	36	I bôt ba bi tehe i jam li, ba añle bôt lelaa i mut a bééna mimbuu mimbe a bi témbna mbôô wé.
Lukas	42	8	37	Ha nyen limut li bôt likeñi mu minkoñ mi bôt ba Gérasa li bi bat Yésu le a ke bo haa inyule ba bé kon woñi iloo hihéga. I mbus, a bet i môñgô, a ke.
Lukas	42	8	38	Ndi, i mut mimbuu mimbe mi bi pam ikété yé a ke ni bisu i soohe le a noñ Yésu, ndi a bi huuha i mut nu, a kal le:
Lukas	42	8	39	“Témb i ndap yoñ, u kônde añal i jam Nyambe a mboñ inyu yoñ.” Ha nyen a bi ke, a añlak ni tison yosôna i jam Yésu a bi boñ inyu yé.
Lukas	42	8	40	I ngéda Yésu a bi témb, limut li leege nye loñge inyule bobasôna ba bé bem nye.
Lukas	42	8	41	Ndi nuna-ki, mut wada, nu jôl jé le Yairô, a lo; i mut nu a bé ñane wada i ndap bibégés. A kwo i makôô ma Yésu, a bôdôl soohe nye le a lo i mbai yé,
Lukas	42	8	42	inyule mpom wé ngond u u bééna jam kiki bo jôm li nwii ni ima, u bé bebee ni nyemb. Kiki Yésu a bé ke nyoo, mamut ma bé hihe nye.
Lukas	42	8	43	Ndi muda wada a bé ha, matjél ma bi bôdôl pam nye hala a yé jôm li nwii ni ima, mut nye ki nye a bi la bé tibil nye.
Lukas	42	8	44	A bi lôl Yésu i mbus, a kôôge nye bebee, a tihba linjek li mbot yé ngii; i nlélém ngéda, matjél mé ma kidi.
Lukas	42	8	45	Ha nyen Yésu a bi bat le: “Njee a ntihba me?” Kiki bôt bobasôna ba ntañ, Pétrô a kal le: “A Lét, limut li nkéña we homa nyensôna, li nhihe ki we.”
Lukas	42	8	46	Ndi Yésu a kal le: “Mut a ntihba me, inyule me nyi le ngui i nyodi ikété yem.”
Lukas	42	8	47	Kiki a ntehe le jam a mboñ li nyiba, muda a lo a nsehla, a kwo i bisu bi Yésu, a kal i bisu bi bôt bobasôna inyuki a ntihba nye ni lelaa a mbôôp i nlélém ngéda.
Lukas	42	8	48	Ndi a kal muda le: “A ngond yem, hémle yoñ i mélés kon woñ. Kenek ni nsañ.”
Lukas	42	8	49	Kiki a bé a ngi podok, mut wada nu a bé mut nwin nu ñane ndap bibégés, a lo, a kal le: “Ngond yoñ i nwo; u tééñga ha bañ Malét.”
Lukas	42	8	50	Kiki a nok hala, Yésu a timbhe nye le: “U kon bañ woñi, bana ndigi hémle, ndi a’ tohlana.”
Lukas	42	8	51	I ngéda a bi pam i ndap, a bi nwas bé mut to wada le a jôp lôñni nye, handugi Pétrô, Yôhanes, Yakôbô lôñni isañ bo nyañ hingonda.
Lukas	42	8	52	Ndi bôt bobasôna ba bé ee, ba tumbbaga ni ndutu inyule hingonda hi nwo. Jon a bi kal le: “Ni waa maéya inyule hingonda hi nwo bé, ndi hi yé ke ’ilo.”
Lukas	42	8	53	Ha nyen ba bôdôl nol nye hiol hi diyana, inyule ba bé yi le hingonda hi bi wo.
Lukas	42	8	54	Ndi a gwel hio i woo, a sébél hio, a kal le: “A mañge, telep!”
Lukas	42	8	55	I nlélém ngéda, hingonda hi témb i niñ, hi telep; a ti ki oda le ba ti hio yom i je.
Lukas	42	8	56	Bagwal bé ba bé maséé i nya i mbuma ñañ, ndi nye a kal bo le ba kal bañ mut nye ki nye jam li ntagbe.
book	book_id	chapter	verse	text
Lukas	42	9	1	I mbus, a sébél jôm ni iba, a ti bo ngui ni kunde i pémés mimbuu mimbe nwominsôna ni i mélés makon.
Lukas	42	9	2	A ep bo i añal ñañ nlam u Ane Nyambe ni i mélés makon,
Lukas	42	9	3	a kal ki bo le: “Ni yoñ bañ yom yo ki yo inyu liké, to ntoñgo, to bot bijek, to bret, to moni; ni yoñ bañ to mambot ima.
Lukas	42	9	4	To imbe ndap ni njôp, yéna ha, ni nyodne ki ha.
Lukas	42	9	5	Ndi to numbe homa bôt ba nleege bé bé, i ngéda ni mba ni nyodi mu tison i, ni kumb lipum li biték li li yé mu makôô manan inyu boñ le hala a ba mbôgi ikolba bo.”
Lukas	42	9	6	Ha nyen ba bi jôp i njel, ba ke ni nkoñ wonsôna i mambai ni mambai, ba añlak ñañ nlam, ba mélhak ki makon homa nyensôna.
Lukas	42	9	7	Ndi ñane nkoñ le Hérôdé a bi nok mam momasôna ma bé tagbe, hala a hélés ki nye ngandak inyule bahogi ba bé kal le Yôhanes nyen a ntuge,
Lukas	42	9	8	ndi bape ba bé kal le Éliya nyen a ntémb a lo, bape ba kalak ki le wada ikété bapôdôl ba kôba nyen a ntuge.
Lukas	42	9	9	Hérôdé a kal le: “Me bi kit Yôhanes ño. Njee ni a yé i mut nunu me nok le a mboñ i mam mana momasôna?” Jon a bé yéñ njel i tehe nye.
Lukas	42	9	10	I ngéda baôma ba bi témb, ba añle Yésu mam momasôna ba bi boñ. Ha nyen a bi yoñ bo, a kena botama ipañ, i tison yada ba nsébél le Bétsaida.
Lukas	42	9	11	Ndi kiki mamut ma nyi hala, ma noñ nye. A leege bo loñge, a bôdôl ki añle bo mam inyu Ane Nyambe, a tibil yak bôt ba bé kon.
Lukas	42	9	12	I mbus, i ngéda u u bé bebee ni sude, jôm ni iba ba lo, ba kal nye le: “Huuha limut, inyu boñ le li ke i minkoñ ni mambai ma ma yé bebee inyu kôhna linañle ni bijek, inyule di yé hana i ñoñ.”
Lukas	42	9	13	Ndi a kal bo le: “Tina bo bijek bébomede.” Ba kal le: “Di gwé bé yom ipe, ndik bret bitan ni tjobi diba, handugi le bésbomede di ke, di somb bijek inyu bôt bana bobasôna.”
Lukas	42	9	14	Jam kiki bo dikôô ditan di bôlôm tjon di bé ha. Ndi a kal banigil bé le: “Boña bo le ba yén mintôñ mintôñ, hiki ntôñ môm matan ma bôt.”
Lukas	42	9	15	Ba boñ ki hala, bôt bobasôna ba yén ’isi.
Lukas	42	9	16	Ha nyen a bi yoñ bret bitan ni tjobi diba, a pa mis i ngii, a sayap gwo. I mbus, a bek gwo, a bôdôl ti gwo banigil le ba lôôs gwo limut.
Lukas	42	9	17	Hala nyen bôt bobasôna ba bi je, ba nuu, ba yoñ yak bikét bi bi yégle, bi ti jôm li bisel ni biba.
Lukas	42	9	18	I mbus, ngéda a bé soohe nyetama, banigil bé ba lo nye ipañ, a bat bo le: “Mamut ma nkal le me yé njee?”
Lukas	42	9	19	Ba timbhe, ba kal le: “Yôhanes Nsôble, ndi bape ba nkal le Éliya, bape ki ba nkal le wada ikété bapôdôl ba kôba nyen a ntuge.”
Lukas	42	9	20	Ha nyen a kal bo le: “Ndi bé ni nkal le me yé njee?” Pétrô a timbhe le: “Kristô nu Nyambe.”
Lukas	42	9	21	I mbus, a tibil yaga béhe bo, a kal bo le ba kalak bañ to mut hala,
Lukas	42	9	22	ndi a kal le: “Man mut a nlama nok ngandak ndutu, mimañ mi litén ni baéga biprisi ni bayimbén b’a tjél nye, ba nol ki nye, ndi a’ tuglana i hilo hi nyônôs aa.”
Lukas	42	9	23	I mbus, a kal bôt bobasôna le: “Ibale mut a nsômbôl noñ me, a nlama ha bé niñ inyu yé nyemede, ndi a begee kék yé njiiha hiki kel, a noñ me ibabé waa.
Lukas	42	9	24	Inyule nu ni nu a nsômbôl tohol niñ yé, a’ nimis yo; ndi nu ni nu a nimis niñ yé inyu yem, nyen a’ tohol yo.
Lukas	42	9	25	Ni maliga, umbe nseñ mut a’ bana ibale a nkôhna nkoñ ’isi wonsôna ndi nyemede a nimil tole a nimis niñ yé?
Lukas	42	9	26	Inyule nu ni nu a nwél me ni bibañga gwem nyuu, yak Man mut a’ wél i mut nu nyuu ngéda a’ lo ikété lipém jé, ni li Isañ, ni li biañgel bipubi.
Lukas	42	9	27	Ndi me nkal bé maliga le, bahogi ipôla bôt ba téé hana b’a wo yaga bé ibale ba mbôk bé ba tehe Ane Nyambe.”
Lukas	42	9	28	Hala nyen jam kiki bo dilo juem i mbus le a bi pot bibañga bini, a yoñ Pétrô, Yôhanes lôñni Yakôbô, a bedna bo i hikôa inyu soohe.
Lukas	42	9	29	Kiki a bé soohe, su wé u héñha, yak mambot mé ma pôp le peññ, ma bayak.
Lukas	42	9	30	Ndi nun-ki, bôt iba ba bé kwel ni nye: Môsi bo Éliya.
Lukas	42	9	31	Ba bi nene ni lipém, ba bôdôl pot inyu liké jé, li a bé bebee ni yônôs i Yérusalem.
Lukas	42	9	32	Hilo hi bé tôñgôl Pétrô ni i bôt ba bé lôñni nye, ndi ngéda ba bi tibil yaga tôde nyen ba bi tehe lipém jé, yak ni i bôt iba ba bé ba téé lôñni nye.
Lukas	42	9	33	I ngéda i bôt iba bana ba bé nyodi ipañ Yésu, Pétrô a kal nye le: “A Lét, hala a yé loñge jam kiki di yé hana. Jon di téé mandap ma mabadô maa, yada inyu yoñ, yada inyu Môsi, yada inyu Éliya.” A bé yi bé yom a bé pot.
Lukas	42	9	34	Ndi ngéda a bé pot i mam mana, ond i pam, i bôdôl hô bo. Kiki ond i nhô bo, ba kon woñi.
Lukas	42	9	35	I mbus, kiñ i pémél mu ond, i kal le: “Man wem nunu, nu a bi pohlana. Emblana nye.”
Lukas	42	9	36	Kiki ba bé ba ngi nogok kiñ, ba tehe le Yésu a yé nyetama. Ndi ha ngéda i, ba bi yén nwee, ba añle bé mut nye ki nye mam ba bi tehe.
Lukas	42	9	37	I kel i bé noñ ha, i ngéda ba bi sôs hikôa, limut li bôt likeñi li boma nye.
Lukas	42	9	38	Ndi nuna-ki, mut wada a bé ikété limut, a londok, a kalak le: “A Lét, me nsoohe we le u béñge lok yem inyule a yé me mpom man.
Lukas	42	9	39	Nun-ki, mbuu mbe u yé u gwel nye, kunda yada u leñ nye ’isi, u boñok le a sat, lihus li pamak nye i nyo; yak ngéda u mal boñ nye béba, u ngwés bé nwas nye.
Lukas	42	9	40	Me bak me soohe banigil boñ le ba pémés wo, ndi ba nla bé.”
Lukas	42	9	41	Yésu a timbhe, a kal le: “A hiai hibe hini, hi hi gwé bé hémle, m’a hônba bé, m’a ba ki ni bé letee ni ngéda mbe? Lona man woñ hana.”
Lukas	42	9	42	Yak ngéda mañge a bé kôôge bebee, mbuu mbe u bes nye ’isi, u boñ ki le a sat. Ndi Yésu a nyéyéi mbuu mbe, a boñ le mañge a mbôôp, a ti nye isañ.
Lukas	42	9	43	Bôt bobasôna ba bé nhelek inyu ngui keñi i Nyambe. Kiki ba bé nhelek inyu mam momasôna a bé boñ, a kal banigil bé le:
Lukas	42	9	44	“Ni tibil emble, ni hôya bañ bibañga bini, inyule b’a liibana Man mut, ba ti nye i moo ma bôt ba binam.”
Lukas	42	9	45	Ndi ba bé nok bé yom a bé kal. Ni maliga, lipôdôl lini li bé li sôli inyu yap le ba nok bañ jo, ba bé kon ki woñi i bat nye mambadga inyu lipôdôl lini.
Lukas	42	9	46	I mbus, nkaa u bôô ipôla yap inyu yi njee a yé nunkeñi.
Lukas	42	9	47	Kiki Yésu a bé yi bipék bi miñem nwap, a yoñ mañge ntitigi, a téé nye ipañ yé,
Lukas	42	9	48	a kal bo le: “Nu ni nu a nleege i mañge ntitigi nunu i jôl jem, wee a nleege yak me; ndi nu ni nu a nleege me, wee a nleege yak Nu a bi om me. Inyule nu a gwé maboñok ma nuntitigi ipôla nan, nyen a yé nunkeñi.”
Lukas	42	9	49	Yôhanes a timbhe, a kal le: “A Lét, di bi tehe mut wada a ngwélél jôl joñ inyu pémés mimbuu mimbe, ndi di bi noode sôñga nye inyule a noñ bé bés.”
Lukas	42	9	50	Ndi Yésu a kal nye le: “Ni noode bañ sôñga nye, inyule nu ni nu a nkolba bé bé a yé i pes nan.”
Lukas	42	9	51	Ndi kiki ngéda yé inyu ke i ngii i bé kôôge bebee, a yoñ makidik ma ngui i ke i Yérusalem.
Lukas	42	9	52	Jon a bi ep balegelnwin le ba bôk nye i bisu. Ha nyen ba bi ke, ba jôp i mbai yada i bôt ba Samaria inyu kôôba mam inyu yé.
Lukas	42	9	53	Ndi bôt ba mbai ini ba bi leege bé nye, inyule a bi yoñ makidik ma ngui i ke i Yérusalem.
Lukas	42	9	54	Kiki banigil bé Yakôbô bo Yôhanes ba ntehe hala, ba kal le: “A Nwet, baa u nsômbôl le di sébél hié hi nlôl i ngii inyu tjé bo?”
Lukas	42	9	55	Ndi a bi hielba, a nyéyéi bo.
Lukas	42	9	56	I mbus, ba ke i mbai ipe.
Lukas	42	9	57	Ndi kiki ba bé ke mu njel, mut wada a kal nye le: “M’a noñ we to hee homa u nke.”
Lukas	42	9	58	Ndi Yésu a kal nye le: “Ndon i gwé bihôk, yak dinuni di ngii di gwé mumbul, ndi Man mut a gwé bé homa a nkéhne ño wé.”
Lukas	42	9	59	I mbus, a kal mut numpe le: “Noñ me.” I mut nu a kal le: “A Nwet, bôk ndugi ti me kunde le me ke me jô pua yem.”
Lukas	42	9	60	Ndi a kal nye le: “Nwas mim mi jô mim nwap, ndi we ke añal Ane Nyambe homa nyensôna.”
Lukas	42	9	61	Numpe ki a kal le: “M’a noñ we, a Nwet; ndi bôk ndugi ti me kunde le me tjôla bôt ba ndap yem lihaa.”
Lukas	42	9	62	Yésu a kal nye le: “I mut a nha woo wé i kei i ntém hisi, ndi a béñgege i mam ma yé i mbus, a kôli bé jôp i Ane Nyambe.”
book	book_id	chapter	verse	text
Lukas	42	10	1	I mbus mam mana, Nwet a pohol môm masaambok ma banigil mape, a ep bo, iba iba, a bugus bo ikété hiki tison ni homa nyemede a bé lama ke.
Lukas	42	10	2	Ha nyen a kal bo le: “Ñ, libumbul li yé likeñi, ndi basal bôlô ba yé ndék. Jon soohana Nwet libumbul le a ep basal bôlô mu libumbul jé.
Lukas	42	10	3	Kena! Nuna-ki, me ñep bé, n’a ba kiki bon ba mintômba ipôla ngwo-njéé.
Lukas	42	10	4	Ni begee bañ bot moni, to bot bijek, to bitamb, ni yéga bañ to mut nye ki nye mu njel.
Lukas	42	10	5	Hiki ndap ni njôp, kala ndugi le: ‘Nsañ u ba ni ndap ini.’
Lukas	42	10	6	Ibale liwanda li nsañ li yé mu, nsañ nan w’a ba i ngii yé. Ndi ibale li ta bé, w’a témb i ngii nan.
Lukas	42	10	7	Jon yéna mu ndap i, ni jek, ni nyok gwom ba nti bé inyule nsal bôlô a kôli ni nsaa wé. Ni ke bañ ndap i mbus ndap.
Lukas	42	10	8	“Jam lipe ki, hiki tison ni njôp ndi ba leege bé, jena gwom ba mbii i bisu binan,
Lukas	42	10	9	ni mélés ki bakokon ba yé mu, ni kalak bo le: ‘Ane Nyambe i ntiige bebee ni bé.’
Lukas	42	10	10	Ndi hiki tison ni njôp ndi ba leege bé bé, pama i minloñ nwé minkeñi, ni kal le:
Lukas	42	10	11	‘Di nkumb yak lipum li biték li tison nan li li ñadbe i makôô més inyu béhe bé. Ndi yina le Ane Nyambe i ntiige bebee.’
Lukas	42	10	12	Me nkal bé le, i kogse y’a kwél Sôdôm i hilo hi y’a hoi iloo i kogse y’a kwél i tison i.
Lukas	42	10	13	“Ngoo ni we, a Kôrasin! Ngoo ni we, a Bétsaida! Inyule i mimpémba mi mam mi mbôña i bééni, ibale mi bôña i Tir ni i Sidôn, ki ba bi hiel miñem kôba, ba haba minsugut, ba yén ikété libu.
Lukas	42	10	14	Inyu hala nyen i kogse y’a kwél Tir ni Sidôn i hilo hi mbagi y’a hoi iloo i kogse y’a kwél bé.
Lukas	42	10	15	Yak we, a Kapernaum, baa w’a bet letee ni ngii? To! W’a sôs letee ni Soñ!
Lukas	42	10	16	“Nu ni nu a ñemble bé, wee a ñemble yak me. Ndi nu ni nu a nyan bé, wee a nyan yak me. Jam lipe ki, nu ni nu a nyan me, wee a nyan yak Nu a bi om me.”
Lukas	42	10	17	I mbus, môm masaambok ma banigil ma témb ni maséé, ma kal le: “A Nwet, yak mimbuu mimbe mi nsuhus nwomede isi yés ngéda di ngwélél jôl joñ.”
Lukas	42	10	18	Ha nyen a kal bo le: “Me ntehe Satan a mal kwo kiki nwegnwek, a lôlak i ngii.
Lukas	42	10	19	Nuna-ki, me mal ti bé kunde i telbe nyoo lôñni diéé di nyoo ni makôô, ni i yémbél ngui yosôna i baoo banan, ndi yom to yada y’a boñ bé bé béba.
Lukas	42	10	20	To hala, ni kon bañ maséé inyule mimbuu mimbe mi nsuhus nwomede isi nan, ndi kona maséé inyule môl manan ma yé ntilga i ngii.”
Lukas	42	10	21	Ha ngéda i nyen a bi kon maséé iloo hihéga ni njel mbuu mpubi, a kal le: “Me mbégés we i mbamba, a Ta, Nwet ngii ni hisi, inyule u bi tibil sôô bôt ba pék ni bayikaat mam mana, ndi u yeelene mo boñge batitigi. Ñ, a Ta, inyule i bi lémél we i boñ hala.
Lukas	42	10	22	Tata a bi ti me mam momasôna. Mut nye ki nye a nyi bé njee Man a yé handugi Isañ; mut nye ki nye a nyi bé njee Isañ a yé handugi Man ni hiki mut Man a ngwés yeelene njee Isañ a yé.”
Lukas	42	10	23	I mbus, a hielba, a béñge banigil bé, a kal botama le: “Maséé ni bôt ba gwé mis ma ntehe i mam ni yé i tehe.
Lukas	42	10	24	Inyule me nkal bé le, ngandak bapôdôl ni bikiñe ba bi bana ngôñ i tehe mam ni yé tehe, ndi ba bi tehe bé mo; yak emble mam ni yé emble, ndi ba bi emble bé mo.”
Lukas	42	10	25	Ndi nuna-ki, mut wada nu a bé yi mbén Môsi ngandak, a telep inyu noode nye, a kal le: “A Lét, kii me nlama boñ inyu kôdôl niñ boga?”
Lukas	42	10	26	A kal nye le: “Kii i yé ntilga i mbén Môsi? Lelaa u nok yom u ñañ?”
Lukas	42	10	27	A timbhe, a kal le: “‘U nlama gwés Yéhôva Nyambe woñ ni ñem woñ wonsôna, ni niñ yoñ yosôna, ni ngui yoñ yosôna, yak ni mahoñol moñ momasôna,’ ni le ‘u nlama gwés mut woñ libôk kiki wemede.’”
Lukas	42	10	28	A kal nye le: “U ntimbhe loñge; ke ni bisu i boñ hala, ndi w’a bana niñ boga.”
Lukas	42	10	29	Ndi kiki a bé sômbôl unda le a téé sép, i mut nu a kal Yésu le: “Ni maliga, njee a yé mut wem libôk?”
Lukas	42	10	30	Yésu a timbhe, a kal le: “Mut wada a bé lôl i Yérusalem, a sôhôk i Yérikô, ndi a kwo i moo ma mintonba; mi kadal nye gwom gwobisôna a bééna, mi bép nye, mi ke ngwéé, mi yék nye bebee ni nyemb.
Lukas	42	10	31	I bi kolba le prisi yada i bé sôs mu njel i, ndi ngéda i bi tehe nye, i tagbe ii pes nloñ.
Lukas	42	10	32	Nlélém jam won yak man Lôk Lévi wada a bi boñ. I ngéda a bi pam ha i homa nu, a tehe nye, a tagbe ii pes nloñ.
Lukas	42	10	33	Ndi mut Samaria wada nu a bi yoñ njel i, a pam ha homa nu, kiki a ntehe nye, a kon nye ngoo.
Lukas	42	10	34	Ha nyen a bi kôôge nye bebee, a kañ mambaaba mé ni bibandas, a kôp ki mo môô ni wai. I mbus, a bédés nye i ngii jakas jé, a kena nye i ndap bakén, a tééda ki nye loñge.
Lukas	42	10	35	I kel i bé noñ, a yoñ dinariô iba, a ti yo nwet ndap bakén, a kal le: ‘Tééda nye loñge; kii yosôna w’a pémés iloo ha, m’a timbhe we yo ngéda m’a tiimba lo.’
Lukas	42	10	36	Ikété bana bôt bo baa, u nhoñol le njee a ñunda le a yé mut libôk nu mut a nkwo i moo ma mintonba?”
Lukas	42	10	37	I mut a bé yi mbén Môsi ngandak a kal le: “Nu a bi unda nye konangoo.” Ha nyen Yésu a kal nye le: “Kenek, yak we boñ nlélém.”
Lukas	42	10	38	Ndi ngéda ba bi yoñ njel yap, a jôp i mbai yada. Ha nyen muda wada le Marta a bi leege nye loñge i ndap yé.
Lukas	42	10	39	Marta a bééna manyañ nu muda ba bé sébél le Maria, nyen a bi yén i makôô ma Nwet, a kida a ñemble mam a bé pot.
Lukas	42	10	40	Ndi Marta a bé a pégi i boñ ngandak bôlô ipe. Jon a bi lo, a kal le: “A Nwet, hala a ntééñga bé we le mankéé nu muda a nyigle me bôlô yosôna? Kal nye le a lo, a hôla me.”
Lukas	42	10	41	Nwet a timbhe, a kal nye le: “A Marta, a Marta, u ntôñ, u pégi ki ni ngandak mam.
Lukas	42	10	42	Ndék mam ndik yon i yé nseñ, tole jada ndigi. Maria nye a mpohol loñge ngaba; b’a yoñ bé nye yo.”
book	book_id	chapter	verse	text
Lukas	42	11	1	Ndi a bé homa wada, a soohege. I ngéda a bi mal, wada ikété banigil bé a kal nye le: “A Nwet, niiga bés lelaa ba nsoohe, kiki yak Yôhanes a bi niiga banigil bé.”
Lukas	42	11	2	Jon a bi kal bo le: “I ngéda ni nsoohe, kala le: ‘A Ta, jôl joñ li tééba lipubi. Ane yoñ i lo.
Lukas	42	11	3	Hiki kel, ti bés koga yés i i kôli ni bés inyu kel i.
Lukas	42	11	4	Nwéhél ki bés bibéba gwés, inyule yak bésbomede di nwéhél hiki mut di mbat pil; u nwas bañ le di kwo ikété manoodana.’”
Lukas	42	11	5	I mbus, a kal bo le: “Hégdana le wada ikété nan a gwé liwanda, ndi a ke i nyeni i kosi juu, a kal nye le: ‘A wanda, pôôs me bret baa,
Lukas	42	11	6	inyule liwanda jem jada li ntip lôl me liké, ndi me gwé bé me to yom i ti nye.’
Lukas	42	11	7	Ndi nwet ndap a timbhe nye, a bak ikété ndap, a kal le: ‘Waa tééñga me. Nwemel u yé nkwéhék, me ni bon bem batitigi di niñi. Me nla bé telep inyu ti we yom yo ki yo.’
Lukas	42	11	8	Me nkal bé le, a’ telep, a ti liwanda jé hiki jam li nkon nye ngôñ, ha inyu bé le a yé liwanda jé, ndi inyule li nai ni yagal nye.
Lukas	42	11	9	Jon me nkal bé le, ni bat ibabé waa, ndi n’a kôhna; ni yéñ ibabé waa, ndi n’a léba; ni koode ibabé waa, ndi b’a yible bé.
Lukas	42	11	10	Inyule hiki mut a mbat, a nkôhna; hiki mut a nyéñ, a nléba; hiki mut a nkoode, b’a yible nye.
Lukas	42	11	11	Ni maliga, numbe isañ ikété nan, ibale man wé a mbat nye hiobi, a’ ti nye nyoo iloole a ti nye hiobi?
Lukas	42	11	12	Tole ibale a mbat litjee, baa a’ ti nye hiéé hi nyoo?
Lukas	42	11	13	Jon, ibale bé ni nyi ti bon banan makébla malam to hala kiki ni yé baboñbéba, bôô ni ngélé yañen ni Tata nu a yé i ngii? Ngo i bôt ba mbat nye mbuu mpubi, yak nye a’ ti bo wo!”
Lukas	42	11	14	I mbus, a pémés mbuu mbe u u bé boñ le mut wada a ba mbuk. I ngéda mbuu mbe u bi pam, i mut a bé mbuk a kahal pot, hala a hélés mamut.
Lukas	42	11	15	Ndi bahogi ba kal le: “A mpémés mimbuu mimbe ni ngui i Belsébub, ñane mimbuu mimbe.”
Lukas	42	11	16	Ndi bape, inyu noode nye, ba bôdôl bat nye yimbne i nlôl i ngii.
Lukas	42	11	17	Kiki a bé yi mahoñol map, a kal bo le: “Hiki ane i mbagla inyu kolba yomede i ntjiba, yak hiki ndap lihaa i mbagla inyu kolba yomede i nkwo.
Lukas	42	11	18	Nlélém jam, ibale yak Satan a mbagla inyu kolba nyemede, lelaa ane yé i nla nom? Inyule ni nkal le me mpémés mimbuu mimbe ni ngui i Belsébub.
Lukas	42	11	19	Ibale me mpémés mimbuu mimbe ni ngui i Belsébub, njee a nti bon banan ngui i pémés nwo? Inyu hala nyen b’a ba bakéés banan.
Lukas	42	11	20	Ndi ibale me mpémés mimbuu mimbe ni hinoo hi Nyambe, wee yina ni le Ane Nyambe i mpam i bééni ndi ni nyi bé hala.
Lukas	42	11	21	I ngéda mpémba mut u u gwé bijôl bi gwét u ntat yale yé, nkus wé u yé ntéédaga loñge.
Lukas	42	11	22	Ndi ngéda mut a gwé ngui iloo nye a nlo i kolba nye, a yémbél ki nye, a nkadal bijôl gwé bi gwét gwobisôna a bôdlak ñem, a kébha bôt bape i mam a nkadal yak mpémba mut.
Lukas	42	11	23	Nu ni nu a ta bé i pes yem a nkolba me, yak nu ni nu a nkot bé bôt ni me a nsand bo.
Lukas	42	11	24	“I ngéda mbuu mbe u mal nyodi ikété mut, u ntagbe i ñoñ inyu yéñ homa noi, ndi ngéda u ntehe bé i nya homa i, u nkal le: ‘M’a témb i ndap yem, i het me nyodne.’
Lukas	42	11	25	I ngéda u ntémb u lo, u nkoba le ba nsas ndap, ba nlémés ki yo.
Lukas	42	11	26	Ha nyen u nke, u yoñ mimbuu minsaambok mimpe mi mi yé béba iloo womede. I ngéda mi njôp mukété, mi nyééne mu. Jon libak li nsôk li mut nu li nyila béba iloo libak jé li bisu.”
Lukas	42	11	27	Ndi kiki a bé pot i mam mana, muda wada mukété limut a pot ni ngui, a kal nye le: “Maséé ni libum li bi begee we, yak ni méé u bi nyuñ!”
Lukas	42	11	28	Ndi a kal le: “Heni, i yé loñge i kal le: Maséé ni bôt ba ñemble bañga i Nyambe, ba téédaga ki yo!”
Lukas	42	11	29	I ngéda mamut ma bi kodba, a bôdôl kal le: “I hiai hini hi yé hiai hibe; hi mbat yimbne, ndi hi’a kôhna bé yimbne yo ki yo, handugi yimbne i Yôna.
Lukas	42	11	30	Inyule ndik kiki Yôna a bi yila yimbne inyu bôt ba Ninivé, hala nyen yak Man mut a’ ba inyu hiai hini.
Lukas	42	11	31	Kiñemuda i nwelmbok y’a telep i bikééhene ni bôt ba hiai hini, i pémhene bo mbagi nôgôs, inyule i bi lôl haa inyu emble pék i Salômô. Ndi nuna-ki, nu a nloo Salômô a yé hana.
Lukas	42	11	32	Bôt ba Ninivé b’a telep i bikééhene ni hiai hini, ba pémhene hio mbagi nôgôs inyule bo ba bi tam bibéba gwap ngéda Yôna a bi tééne bo likalô. Ndi nuna-ki, nu a nloo Yôna a yé hana.
Lukas	42	11	33	I ngéda mut a mal kuye lambe, a mbii bé yo i homa a sôli, to isi sel, ndi i kéhne lambe, inyu boñ le i bôt ba njôp ba tehe mapubi.
Lukas	42	11	34	Jis li yé lambe i nyuu. I ngéda jis joñ li mbéñge ndigi loñge jam, nyuu yoñ yosôna i mbai; ndi ngéda li mbéñge béba jam, yak nyuu yoñ i yé jiibe.
Lukas	42	11	35	Yoñ yihe le mapubi ma yé ikété yoñ ma ba bañ jiibe.
Lukas	42	11	36	Jon, ibale nyuu yoñ yosôna i mbai, kayéle pes to yada i ta bé ikété jiibe, yosôna y’a bai kiki lambe i i nti we mapubi.”
Lukas	42	11	37	I ngéda a bi mal pot mam mana, Farisai yada i bat nye le a je i nyeni. Jon a bi jôp, a yén i téblé.
Lukas	42	11	38	Ndi i Farisai ini i bé nhelek ngéda i bi tehe le a mbôk bé ndugi a jôwa moo ilole a nje.
Lukas	42	11	39	Ndi Nwet a kal nye le: “Bé Farisai, ni mpubus mbus libôndô ni mbus séya, ndi kété nan i yé nyonok ni huluk ñem yak ni béba ñem.
Lukas	42	11	40	A bijôñ bi bôt! Nu a bi hek mbégdé nye ki nyen a bi hek kété, hala bé?
Lukas	42	11	41	Jon tina mam ma kété kiki makébla ma konangoo, ndi nuna-ki, mam manan momasôna m’a ba mapubi.
Lukas	42	11	42	Ndi ngoo ni bé, a Farisai, inyule ni nti jôga jada ikété jôm li kinjiñkembee, li hitéga, ni li hiki kai, ndi ni nyan telepsép ni gwéha i Nyambe! Ni bé lama boñ mana mam, ndi ni bé lama bé yan maa mape.
Lukas	42	11	43	Ngoo ni bé, a Farisai, inyule ni ngwés biyééne bi bisu i mandap ma bibégés, ni mayéga ma tôbôtôbô i bibôm!
Lukas	42	11	44	Ngoo ni bé, inyule ni yé kiki bisoñ le ba mpala bé tehe, bôt ba nkil mu ngii ndi ba nyi bé hala!”
Lukas	42	11	45	Mut wada ikété bôt ba nyi mbén Môsi ngandak a timbhe, a kal nye le: “A Lét, i ngéda u mpot hala, u nsol yak bés.”
Lukas	42	11	46	Ha nyen a kal le: “Yak bé ba ni nyi mbén Môsi ngandak, ngoo ni bé inyule ni mbééga bôt mambegee ma ma ñét, ndi bébomede ni ntihba bé mambegee ma to ni hinoo hinan!
Lukas	42	11	47	“Ngoo ni bé, inyule ni ñoñ bisoñ bi bapôdôl, ndi basôgôlsôgôl banan bon ba bi nol bo!
Lukas	42	11	48	Ibabé pééna, ni yé mbôgi i maboñok ma basôgôlsôgôl banan, ndi to hala ni nit bo inyule ba bi nol bapôdôl, ndi bé ni ñoñ bisoñ gwap.
Lukas	42	11	49	Inyu hala nyen yak Nyambe a bi kal ikété pék yé le: ‘M’a ômle bo bapôdôl ni baôma, b’a nol bahogi, ba tééñga ki bape,
Lukas	42	11	50	kayéle ba nla bat i hiai hini matjél ma bapôdôl bobasôna ma ma bi kuba ibôdôl i bibôdle bi nkoñ ’isi,
Lukas	42	11	51	ibôdôl i matjél ma Abel letee ni matjél ma Sakaria, nu a bi nôla ipôla juu li bisesema ni témpel.’ Ñ, me nkal bé le, i hiai hini hi ga begee pil u wonsôna.
Lukas	42	11	52	“Ngoo ni bé ba ni nyi mbén Môsi ngandak, inyule ni bi sôô bôt njel i bana yi. Bébomede ni bi jôp bé mu, ndi ba ba nyéñ jôp, ni nkéñ bo njel!”
Lukas	42	11	53	Jon ngéda a bi nyodi ha, bayimbén ni Farisai ba bôdôl tééñga nye iloo hihéga, ba nai ki ni bat nye ngandak mambadga,
Lukas	42	11	54	ba ambak nye le a pot jam ba nla gwélél inyu kolba nye.
book	book_id	chapter	verse	text
Lukas	42	12	1	I ngéda limut li ngandak dikôô di bôt li bi kodba, kayéle bôt ba bé telbana bo ni bo, a bôdôl ndugi kal banigil bé le: “Yoña yihe ni séñha i Farisai, yon i yé bihéñba.
Lukas	42	12	2	Ndi yom yo ki yo ba ntibil sôô y’a yégle bé le ba yelel bé yo, to yom yo ki yo ba nsôô y’a yégle bé le i yiba bé.
Lukas	42	12	3	Jon, hiki jam ni mpot ikété jiibe l’a nôga i mapubi; yak hiki jam ni nsooga ikété bituñ, b’a legel jo i ngii mandap.
Lukas	42	12	4	A mawanda mem, me nkal ki bé le, i bôt ba nla nol nyuu ndi ba nla bé boñ jam lipe jo ki jo, ni kon bañ bo woñi.
Lukas	42	12	5	Ndi m’a unda bé njee ni nlama kon woñi: Nu a gwé kunde i leñ i Géhéna ngéda a mal nol, nyen kona woñi. Ñ, me nkal bé le, nyen kona woñi.
Lukas	42	12	6	Bôt ba nuñul diuuna ditan inyu batjañtjañ iba ba ba gwé ndik ndék nseñ, hala bé? Ndi Nyambe a nhôya bé to hiada mu.
Lukas	42	12	7	Ndi yak tjôñ dinan tjodisôna di nyiba nsoñgi. Ni kon bañ woñi; ni gwé mahee iloo ngandak diuuna.
Lukas	42	12	8	“Me nkal bé le, nu ni nu a neebe i bisu bi bôt le a yé i pes yem, yak Man mut a’ neebe le a yé i pes yé i bisu bi biañgel bi Nyambe.
Lukas	42	12	9	Ndi nu ni nu a ntañba me i bisu bi bôt, yak nye b’a tañba nye i bisu bi biañgel bi Nyambe.
Lukas	42	12	10	Nu ni nu a mpot bañga ikolba Man mut, b’a nwéhél nye; ndi nu ni nu a nsol mbuu mpubi, b’a nwéhél bé nye.
Lukas	42	12	11	I ngéda ba nkena bé inyu kéés bé i mbamba, i bisu bi bangomin ni baane, ni tôñ bañ lelaa n’a pot i minkaa to i jam n’a kal,
Lukas	42	12	12	inyule mbuu mpubi w’a niiga bé mam ni nlama kal ha yaga i ngeñ i.”
Lukas	42	12	13	Ha nyen mut wada ikété limut a bi kal nye le: “A Lét, kal mankéé le a kabna bum lôñni me.”
Lukas	42	12	14	A kal nye le: “A mut, njee a ntéé me nkéés tole nkapbum ipôla bé bo iba?”
Lukas	42	12	15	I mbus, a kal bo le: “Yoña yihe, ni tadak ki bébomede inyu mintén mi hép nwominsôna, inyule yak ngéda mut a gwé ngandak lingwañ, niñ yé i nlôl bé i mam a gwé.”
Lukas	42	12	16	Ha nyen a bi yôñôl bo hihéga hiada, a kal le: “Hisi hi ngwañ mut wada hi bi ti bijek ngandak.
Lukas	42	12	17	Jon a bi bôdôl hek pék ikété ñem wé, a kalak le: ‘Kii me nlama boñ nano kiki me gwé bé homa to wada inyu tééda bijek gwem?’
Lukas	42	12	18	Ha nyen a bi kal le: ‘Haana nyen m’a boñ: M’a bôk mandugi mem, me oñ mandugi makeñi, mu nyen m’a tééda bijek gwem gwobisôna ni gwom gwem gwobisôna,
Lukas	42	12	19	ndi m’a kal memede le: “U gwé ngandak mam malam ntéédaga inyu ngandak nwii; u tumbba ha bañ, jek, nyok, tuguk niñ.”’
Lukas	42	12	20	Ndi Nyambe a kal nye le: ‘A jôñ mut, i u unu, ba yé i bat niñ yoñ. Njee ni a’ bana mam u ntééda?’
Lukas	42	12	21	Hala nyen i yé inyu mut nu a ntééda nkus inyu yé nyemede, ndi a ta bé ngwañ i bisu bi Nyambe.”
Lukas	42	12	22	I mbus, a kal banigil bé le: “Inyu hala nyen me nkal bé le, ni waa tôñ inyu biniñ binan, inyu yom n’a je; tole inyu manyuu manan le kii n’a haba.
Lukas	42	12	23	Inyule niñ i gwé mahee iloo bijek, yak nyuu iloo mambot.
Lukas	42	12	24	Béñgnana biboboñ: Bi nwes bé mbôô to bumbul; bi gwé bé litéédana li bijek to ndugi; ndi Nyambe a njés gwo. Baa ni gwé bé mahee iloo dinuni?
Lukas	42	12	25	Njee ikété nan a nla kônde to linut jada mu niñ yé inyule a ntôñ?
Lukas	42	12	26	Jon, ibale ni nla bé boñ i nya hisiina jam ini, inyuki ni ntôñ inyu mana mam mape?
Lukas	42	12	27	Béñgnana lelaa mbônji i bikai i nañ: I ntumbba bé ni nson, i mbañ bé to bôñgô; ndi me nkal bé le, to Salômô ikété lipém jé jolisôna, a bi haba bé loñge kiki mbônji yada mu.
Lukas	42	12	28	Jon, ibale hala nyen Nyambe a nlémés mbônji i bikai, i i yé ha len, ndi yani i léña ikété juu; bôô ni ngélé yañen inyu nan? Ngo a ga eñg bé iloo ha, a bé bôt ba hémle titigi!
Lukas	42	12	29	Jon, ni waa yéñ yom n’a je ni yom n’a nyo; ni waa ki tôñ iloo hihéga;
Lukas	42	12	30	inyule i mam mana momasôna mon bôt ba matén ba nkoñ ’isi ba nyéñ ni nwai, ndi Isoñ nan a nyi le ni gwé ngôñ ni mam mana.
Lukas	42	12	31	Ndi kena ni bisu i yéñ Ane yé, ha nyen b’a kônde bé mam mana.
Lukas	42	12	32	“Ni kon bañ woñi, a bémba titigi, inyule i nlémél Isoñ nan i ti bé Ane.
Lukas	42	12	33	Nuñlana gwom ni gwé, ni ti makébla ma konangoo. Ni bana bibot bi moni bi bi ñôbi bé, ni nkus u u mal bé nyoo i ngii, i het mut wip a ntiige bé bebee, to masek ma nje bé.
Lukas	42	12	34	Inyule i homa nkus nan u yé, nyoo nyen yak miñem minan nw’a ba.
Lukas	42	12	35	“Ni haba mambot ma bôlô, ni ba nkôôbaga, yak bilambe binan bi loñok,
Lukas	42	12	36	ni nlama ki ba kiki bôt ba ba mbem matémb ma nwet wap ngéda a nlôl i ngand libii, inyu boñ le ngéda a nlo, a koode, ba yible nye i nlélém ngéda.
Lukas	42	12	37	Maséé ni minkol nwet a nkoba le mi yé péé ngéda a nlo! Me nkal bé maliga le, a’ haba mbot bôlô, a yis nwo i téblé, a lo, a kahal sélél nwo.
Lukas	42	12	38	Ibale a nlo i faa i nyônôs iba, tole faa i nyônôs aa, ndi a koba nwo mi yé péé, maséé ni nwo!
Lukas	42	12	39	Ndi yina le, ibale nwet ndap a yi imbe ngéda mut wip a nlo, ki a bi yén péé ibabé waa, a nwas bé le ba bôk ndap yé.
Lukas	42	12	40	Jon yak bé, yéna péé ibabé waa inyule Man mut a nlo i ngeñ ni nhégda bé le a nlôl.”
Lukas	42	12	41	Ha nyen Pétrô a bi kal le: “A Nwet, baa u nyoñ hihéga hini inyu bés botama tole inyu bôt bobasôna?”
Lukas	42	12	42	Ndi Nwet a kal le: “Njee a yé toi kindak nu maliga ni nu pék, nu nwet wé a’ téé i ngii ntôñ u bagwélél bé le a waa bañ ti bo ngaba yap bijek i loñge ngéda?
Lukas	42	12	43	Maséé ni nkol u, ibale nwet wé a nlo, a koba nye a mboñ hala!
Lukas	42	12	44	Maliga mon me nkal bé le, a’ téé nye i ngii nkus wé wonsôna.
Lukas	42	12	45	Ndi ibale nkol unu u nkahal hoñol mu ñem wé le: ‘Nwet wem a yé i tiñha,’ ndi u bôdôl bép minkol mi bôlôm ni mi bôda, u jek, u nyok, u hiôôk,
Lukas	42	12	46	nwet nkol unu a’ lo i kel nkol u ta bé i bem nye, ni i ngeñ u nyi bé, a’ kogse nye ni kogse ikeñi, a ti nye ngaba lôñni bôt ba ngitelepsép.
Lukas	42	12	47	Hala nyen unu nkol u bi nok sômbôl i nwet wé ndi u kôôba bé tole u boñ bé i jam a bi bat nye, b’a bép wo ngandak disôô.
Lukas	42	12	48	Ndi nu a bi nok bé, ndi a boñ mam ma kôli ni disôô, b’a bép nye ndék disôô. Ni maliga, hiki mut ba nti ngandak, b’a bat nye ngandak; yak nu ba ntéé i ngii ngandak mam, b’a bat nye iloo hihéga.
Lukas	42	12	49	“Me bi lo inyu kuye hié hana ’isi. Hanano hi mal loñ, me gwé ki ngôñ ni kii ipe?
Lukas	42	12	50	Ni maliga, me gwé sôble me nlama kôhna, ndi kinje nduña me gwé letee me mal kôhna sôble i!
Lukas	42	12	51	Baa ni nhoñol le me bi lo inyu ha nsañ hana ’isi? Me nkal bé le nsañ bé, ndi mbagla.
Lukas	42	12	52	Inyule ibôdôl hanano, bôt batan b’a ba mbaglak ikété nlélém ndap, bôt baa b’a kolba bôt iba, Yak iba ba kolba baa.
Lukas	42	12	53	Mbagla y’a ba, isañ a’ kolba lok yé, yak lok i kolba isañ; nyañ a’ kolba ngond yé, yak ngond i kolba nyañ; nyôgôl a’ kolba nkiya, yak nkiya a kolba nyôgôl.”
Lukas	42	12	54	I mbus, a kal ki mamut le: “I ngéda ni ntehe ond i yé pémél i hiôñg, ni mpala kal le: ‘Mbuk mbebi a yé i njel,’ hala ki nyen i mbôña.
Lukas	42	12	55	Yak ngéda ni ntehe mbebi i nwelmbok i nhôñ, ni nkal le: ‘Lék y’a ba ngandak,’ hala ki nyen i mbôña.
Lukas	42	12	56	A bôt ba bihéñba, ni nyi kobol ngéda inoñnaga ni kiki hisi ni ngii bi nene, ndi inyuki ni nyi bé kobol i ngéda tôbôtôbô ini?
Lukas	42	12	57	Inyuki bébomede ni nla bé yi bagal i jam li téé sép i boñ?
Lukas	42	12	58	Kiki hihéga, i ngéda we lôñni mut a nsoman we ni yé i ke yak ñane, boñ biliya i sañgal ndañ ni nye ngéda ni ngi yii njel, kayéle i mut a nsoman we a kena bañ we yak nkéés, tiga le nkéés a ti we i moo ma ntééda ndap mok, ni le ntééda ndap mok a leñ we i mok.
Lukas	42	12	59	Me nkal we le, w’a pam yaga bé nyoo letee u mal saa moni nwominsôna.”
book	book_id	chapter	verse	text
Lukas	42	13	1	Ha ngéda i nyen i bôt bahogi ba bé ha, ba añle nye le Pilatô a bi nol i bôt ba Galiléa ba bé ti bisesema.
Lukas	42	13	2	A timbhe, a kal bo le: “Baa ni nhoñol le bana bôt ba Galiléa, kiki ba bi kôhna i ndutu ini, wee ba bé bibéba bi bôt iloo bôt ba Galiléa bape?
Lukas	42	13	3	Me nkal bé le to; ndi ibale ni ntam bé bibéba binan, yak bébobasôna n’a kôhna nlélém tjiba.
Lukas	42	13	4	Yak ini jôm li bôt ni juem nkum ndap Silôam u bi kwél, u nol bo; baa ni nhoñol le ba bé béba iloo bana bôt bape bobasôna ba niñ i Yérusalem?
Lukas	42	13	5	Me nkal bé le to; ndi ibale ni ntam bé bibéba binan, yak bébobasôna n’a tjiba kiki bo.”
Lukas	42	13	6	I mbus, a yoñ hihéga hini: “Mut wada a bééna mbelek e faigé i wom wé u minkôô mi wai, ndi ngéda a bi ke i yéñ matam mu, a koba bé to jada.
Lukas	42	13	7	Ha nyen a bi kal nsalwom u minkôô mi wai le: ‘Hala a yé nwii maa le me nlo i yéñ matam munu e faigé ini, ndi me nkoba bé to jada. Kit yo! Inyuki m’a nwas yo le i ôbôs hisi yañga?’
Lukas	42	13	8	A timbhe, a kal nye le: ‘A Nwet, di bem ki to nwii wada. M’a tém yo i mapañ mé, i mbus, me jés hisi.
Lukas	42	13	9	Ibale i num matam i dilo di nlo, hala a’ ba loñge jam; ndi ibale i num bé matam, ha nyen w’a kit yo.’”
Lukas	42	13	10	I mbus, a bé niiga i ndap bibégés yada i kel Sabat.
Lukas	42	13	11	Ndi nuna-ki, muda wada a bé ha, nu a bééna mbuu mbe u u bi kônôs nye jôm li nwii ni juem; a bé a hudi, a bé la yaga bé telep loñge.
Lukas	42	13	12	I ngéda Yésu a bi tehe nye, a pôdôs nye, a kal le: “A muda, u nkobla ni kon woñ.”
Lukas	42	13	13	Ha nyen a bi kéhi moo i ngii yé, ha yaga nlélém ngéda, muda a telep loñge, a bôdôl ti Nyambe lipém.
Lukas	42	13	14	Ndi hala a unbaha ñane ndap bibégés le Yésu a mélés kon i kel Sabat, jon a bi kal limut le: “Dilo disamal di yé le mut a nlama sal; jon lona le ba mélés makon manan mu dilo di, ndi ha i kel Sabat bé.”
Lukas	42	13	15	Ndi Nwet a timbhe nye le: “A bôt ba bihéñba, i kel Sabat, baa hiki wada nan a ntiñil bé nyaga yé tole jakas jé i homa ba ntéñ yo inyu kena yo i nyo malép?
Lukas	42	13	16	I muda nunu a yé ngond Abraham, ndi Satan a bi kañ nye jôm li nwii ni juem, baa a nlama bé pam mu mok mi i kel Sabat?”
Lukas	42	13	17	Kiki a mpot i mam mana, bakolba bébobasôna ba kahal wo nyuu, ndi limut jolisôna li bôdôl kon maséé inyu mam ma mbuma ñañ momasôna a bi boñ.
Lukas	42	13	18	Jon a bi kal le: “Ane Nyambe i mpôna kii? M’a hégha yo ni kii?
Lukas	42	13	19	I yé kiki hisiina hi mbôô le mut a bi yoñ, a bel i wom wé, hi nañ, hi yila e kayéle dinuni di nlo, di yééne mu mintjep nwé.”
Lukas	42	13	20	A kal ki le: “Ni kii m’a hégha Ane Nyambe?
Lukas	42	13	21	I yé kiki séñha le muda a bi yoñ, a pôdna yo ikété dihéga dikeñi di flawa daa letee flawa yosôna i hôl.”
Lukas	42	13	22	I mbus, a ke i tison ni tison, Yak i mambai ni mambai, a niigaga mu kiki a bé ke i Yérusalem.
Lukas	42	13	23	Ha nyen mut wada a bi bat nye le: “A Lét, baa ndék bôt yon i nkôhna tohi?” A kal bo le:
Lukas	42	13	24	“Boña biliya bi ngui inyu jubul i nwemel ntitigi, inyule me nkal bé le ngandak y’a yéñ jôp, ndi b’a la bé.
Lukas	42	13	25	I ngéda nwet ndap a ntelep, a kwés likôga, n’a telep i mbégdé, ni koodege likôga, ni kalak le: ‘A Nwet, yible bés.’ Ndi a’ timbhe, a kal bé le: ‘Me nyi bé me hee ni nlôl.’
Lukas	42	13	26	Ha nyen n’a bôdôl kal le: ‘Di bi je, di nyo ngéda u bé ha; u bi niiga ki i minloñ nwés minkeñi.’
Lukas	42	13	27	Ndi a’ kal bé le: ‘Me nyi bé hee ni nlôl. Nyodna me ha, a bébobasôna ba ni yé bagwelnson ba ngitelepsép!’
Lukas	42	13	28	Nyoo nyen n’a ee, ni jek masoñ ngéda n’a tehe Abraham, Isak, Yakôb, lôñni bapôdôl bobasôna ikété Ane Nyambe, ndi bébomede ni léña i mbégdé.
Lukas	42	13	29	Jam lipe ki, bôt b’a lôl i pes likôl ni i hiôñg, i ñombok ni i nwelmbok, inyu je i Ane Nyambe.
Lukas	42	13	30	Ndi nuna-ki, bahogi ba ba nsôk b’a ba bôt ba bisu, yak bape ba ba yé ba bisu b’a ba bôt ba nsôk.”
Lukas	42	13	31	Ha yaga ngeñ i nyen bahogi ikété Farisai ba lo, ba kal nye le: “Pam, nyodi hana, inyule Hérôdé a nyéñ nol we.”
Lukas	42	13	32	Ha nyen a bi kal bo le: “Kena, kala ndon i le: ‘Nun-ki, me mpémés mimbuu mimbe, me mélés ki makon ma bôt len ni yani, ndi i hilo hi nyônôs aa, m’a mélés bôlô yem.’
Lukas	42	13	33	To hala, me nlama kena bôlô yem ni bisu len ni yani ni kel i noñ ha inyule mpôdôl a nlama bé nôla homa numpe, ndik i Yérusalem.
Lukas	42	13	34	A Yérusalem, a Yérusalem, we nu u nol bapôdôl, u ômôk ki ba ba ñôma i weeni ngok, ngélé yañen me bi yéñ kot bon boñ nlélém kiki ñin kôp u nkot bon bé isi bipapai gwé! Ndi u bi gwés bé hala.
Lukas	42	13	35	Nuna-ki, ba mal tjiile bé ndap nan. Me nkal bé le, n’a tehe ha bé ki me letee ni kal le: ‘Nu a nlôl i jôl li Yéhôva a yé nsaibak!’”
book	book_id	chapter	verse	text
Lukas	42	14	1	Lisañ jada, a bi ke i je i kel Sabat i ndap i ñéga Farisai wada, bôt ba bé mu ndap ba bé nun nye siim.
Lukas	42	14	2	Ndi nuna-ki, mut wada a bé nye bisu, a bééna kon u u mboñ le nyuu i nut.
Lukas	42	14	3	Jon Yésu a bi bat bayi mbén Môsi ni Farisai le: “Baa i yé kunde i mélés makon i kel Sabat tole hala a ta bé kunde?”
Lukas	42	14	4	Ndi ba bi yén nwee. Ha nyen Yésu a bi yoñ mut nu, a mélés kon wé, a huuha nye.
Lukas	42	14	5	I mbus, a kal bo le: “Njee ikété nan a’ pala bé pémés man wé tole nyaga yé ibale i nkwo ikété bee i kel Sabat?”
Lukas	42	14	6	Ndi ba bi la bé timbhe nye.
Lukas	42	14	7	I mbus, a yoñ hihéga inyu bôt ba bi lo i ngand, inyule a bi yimbe lelaa ba bé pohol biyééne bi bañga bôt. A kal bo le:
Lukas	42	14	8	“I ngéda mut a naña we i ngand libii, u yén bañ i biyééne bi bañga bôt. Bebek le a naña mut numpe nu a yé bañga iloo we,
Lukas	42	14	9	tiga le nu a naña bé bo iba, a lo, a kal we le: ‘Ti nunu mut yééne yoñ.’ Ha nyen w’a telep ni wonyuu inyu ke i yééne i yañga mut.
Lukas	42	14	10	Ndi ngéda ba naña we, ke yén i yééne i yañga mut, inyu boñ le ngéda i mut a naña we a nlo, a kal we le: ‘A wanda, bet nyoo bisu.’ Ha nyen w’a bana lipém i bisu bi bakén bobasôna.
Lukas	42	14	11	Inyule hiki mut a mbédés nyemede a’ suhlana; ndi nu ni nu a nsuhus nyemede a’ bédhana.”
Lukas	42	14	12	I mbus, a kal i mut a bi naña nye le: “I ngéda u naña bôt i je i kosi tole kôkôa, u sébél bañ mawanda moñ, to lôkisoñ, to bôt boñ ba lihaa, to bôt boñ ba libôk ba ba yé mingwañ. Inyule yak bo ba nla naña we kel yada, ba timbhe we i jam u bi bôñôl bo.
Lukas	42	14	13	Ndi ngéda u naña ngand, sébél diyeyeba, bôt ba nlem, bibôk bi bôt, ndim bôt;
Lukas	42	14	14	ha nyen w’a ba maséé inyule ba gwé bé to yom i timbhe we. Inyule Nyambe a’ timbhe we i bitugne bi bôt ba téé sép.”
Lukas	42	14	15	Kiki a nok i mam mana, mut wada mukété bakén a kal nye le: “Maséé ni nu a nje i Ane Nyambe.”
Lukas	42	14	16	Yésu a kal nye le: “Mut wada a bi naña ngand keñi kôkôa, a sébél ngandak bôt.
Lukas	42	14	17	I ngéda ngeñ je i bi kola, a ep nkol wé i kal bôt a bi naña le: ‘Loga inyule nano mam momasôna ma yé nkôôbaga.’
Lukas	42	14	18	Ndi bobasôna ba bi bôdôl yéñ manjom inyu boñ le ba lo bañ. Nu bisu a kal nye le: ‘Me bi somb wom, me gwé ngôñ i ke béñge wo; nwéhél me, ndi m’a la bé lo.’
Lukas	42	14	19	Numpe a kal le: ‘Me bi somb jôm li nyaga, me yé ke i béñge yo; nwéhél me, ndi m’a la bé lo.’
Lukas	42	14	20	Numpe ki a kal le: ‘Me ntip biiba, inyu hala nyen me nla bé lo.’
Lukas	42	14	21	Jon nkol u bi lo, u añle nwet wé mam mana. Ha nyen nwet ndap a bi unup, a kal nkol wé le: ‘Pala ke i minloñ minkeñi ni mintitigi mi tison, u lona diyeyeba hana, ni bôt ba nlem, ni ndim bôt, ni bibôk bi bôt.’
Lukas	42	14	22	I mbus ngéda, nkol u kal le: ‘A nwet, me noñ oda yoñ, ndi ndap i yé ngi yon.’
Lukas	42	14	23	Ha nyen nwet a kal nkol le: ‘Ke mu manjel ni bahoma ba gwé mapénd, u nyégsa bôt le ba lo, ba jôp i ndap yem inyu boñ le i yon.
Lukas	42	14	24	Inyule me nkal bé le, ikété bôt me bi naña, to wada mu a’ noode bé bijek gwem.’”
Lukas	42	14	25	I mbus ngéda, kiki mamut makeñi ma bé ke loñni nye, a hielba, a kal bo le:
Lukas	42	14	26	“Ibale mut a nlo i meeni, ndi a oo bé isañ, ni nyañ, ni nwaa, ni bon bé, ni lôknyañ i bôlôm ni i bôda, ñ, yak niñ yé yomede yaga, a nla bé ba nnigil wem.
Lukas	42	14	27	Nu ni nu a mbegee bé kek yé i njiiha le a noñ me, a nla bé ba nnigil wem.
Lukas	42	14	28	Kiki hihéga, njee ikété nan, ibale a nsômbôl oñ nkum ndap, a mbôk ndugi bé a yén ’isi, a ôt nsoñgi inyu tehe too a gwé gwom bi kôli inyu mélés wo?
Lukas	42	14	29	Tiga le a tek hikuu, ndi a la bé mélés ndap, kayéle i bôt bobasôna ba mbéñge, ba bôdôl nol nye hiol,
Lukas	42	14	30	ba kalak le: ‘I mut nunu a bi bôdôl maoñ, ndi a nla bé mélés mo.’
Lukas	42	14	31	Tole imbe kiñe i nke i jôs kiñe ipe gwét, ndi i bôk ndugi bé i yén ’isi i bat batipék maéba inyu tehe too lôñni jôm li dikôô di bisônda a nla kolba i kiñe i nlo i jôs nye ni môm ima ma dikôô ma bisônda?
Lukas	42	14	32	Ni maliga, ibale a nla bé jôs nye, a ñep ntôñ u bakenwin inyu kôp nsañ ngéda ii kiñe ipe i ngi yii haa.
Lukas	42	14	33	Nlélém jam, yina le to wada ikété nan a nla bé ba nnigil wem ibale a ntjôô bé nkus wé wonsôna.
Lukas	42	14	34	“Ibabé pééna, bas i yé loñge, ndi ibale bas i nimis ngui yé, ni kii n’a timbis line jé?
Lukas	42	14	35	Ba nla ha bé nwes yo i hisi, to pôdna yo ni biték inyu jés hisi. Bôt ba nlep yo. Nu a gwé maôô i emble, a emble.”
book	book_id	chapter	verse	text
Lukas	42	15	1	Bakottas bobasôna ni baboñbéba ba bé waa bé kodba ipañ yé inyu emble nye.
Lukas	42	15	2	Ndi Farisai ni bayimbén ba bé waa bé huñbe le: “I mut nunu a nleege baboñbéba, a jek lôñni bo.”
Lukas	42	15	3	Jon a bi yôñôl bo hihéga hini, a kal le:
Lukas	42	15	4	“Njee ikété nan, ibale a gwé mbôgôl mintômba ndi a nimis wada, a’ yék bé mini môm bôô ni bôô i ñoñ, a ke yéñ u u nimil letee a léba wo?
Lukas	42	15	5	I ngéda a nléba wo, a mbegee wo i bituu gwé, a konok maséé.
Lukas	42	15	6	I ngéda a mpam i ndap, a nsébél mawanda mé ni bôt bé ba libôk, a kal bo le: ‘Kona maséé lôñni me inyule me nléba ntômba wem u u bi nimil.’
Lukas	42	15	7	Me nkal bé le hala nyen maséé m’a ba i ngii inyu mboñbéba wada nu a ntam bibéba gwé iloo inyu môm bôô ma bôt ni bôô ba ba téé sép, ba ban-ga bé le ba tam bibéba gwap.
Lukas	42	15	8	“Tole numbe muda, ibale a gwé jôm li drakma ndi a nimis drakma yada mu, a nkuye bé lambe, a hiol ndap yé, a tibil yaga yéñ letee a léba yo?
Lukas	42	15	9	I ngéda a nléba yo, a nsébél mawanda mé ni bôt bé ba libôk, a kal le: ‘Kona maséé lôñni me inyule me nléba drakma yem me bi nimis.’
Lukas	42	15	10	Me nkal bé le hala nyen maséé ma yé ipôla biañgel bi Nyambe inyu mboñbéba wada nu a ntam bibéba gwé.”
Lukas	42	15	11	I mbus, a kal le: “Mut wada a bééna bon bôlôm iba.
Lukas	42	15	12	Man nu mbus a kal isañ le: ‘A pua, ti me yem ngababum me kôli kôhna.’ Ha nyen isañ a kébha bo nkus wé.
Lukas	42	15	13	I mbus ndék dilo, man nu mbus a kot gwom gwé gwobisôna, a ke liké i loñ i yé haa, nyoo a ôbôs nkus wé ikété niñ i mpuñgu.
Lukas	42	15	14	I ngéda a bi pémés nkus wé wonsôna, njal keñi i kwo mu loñ i, a bana ha bé to yom.
Lukas	42	15	15	A bi ke, a adbe mut wada mu loñ i; i mut nu a ep nye mu nkoñ wé inyu tééda ngôi.
Lukas	42	15	16	A bé a bana yak ngôñ i je bijek bi ngôi, ndi mut nye ki nye a bé ti bé nye to yom.
Lukas	42	15	17	“I ngéda nyuu i bi yi nye jam, a kal le: ‘Bôt ba bôlô ba pua yem ba gwé koga iloo kiki i nsômbla, ki le me me nlo wo njal hana!
Lukas	42	15	18	M’a telep, me témb yak pua yem, me kal nye le: “A pua, me bi boñ ngii béba, me boñ ki we béba.
Lukas	42	15	19	Ngo me kôli ha bé séblana le man woñ. Yilha me kiki mut woñ bôlô wada.”’
Lukas	42	15	20	Ha nyen a bi telep, a témb Yak isañ. I ngéda a bé a ngi yii haa, isañ a tehe nye, a kônôl nye ngoo, a ke ngwéé, a sambla nye, a sos nye mamañ ni gwéha.
Lukas	42	15	21	I mbus, man wé a kal nye le: ‘A pua, me bi boñ ngii béba, me boñ ki we béba. Ngo me kôli ha bé séblana le man woñ.’
Lukas	42	15	22	Ndi isañ a kal minkol nwé le: ‘Ni pala boñ! Ni lona mbot i nloo yosôna bilama, ni ha nye yo; ni ha ki nye hilonde i woo lôñni bitamb i makôô.
Lukas	42	15	23	Ni lona yak man nyaga mahoñ, ni nol nye, di je, di kon maséé,
Lukas	42	15	24	inyule i man wem nunu a bi wo, ndi a ntuge; a bi nimil, ndi a ntémb.’ Ha nyen ba bi bôdôl kon maséé.
Lukas	42	15	25	“Ndi man nu mañ a bé i wom; kiki a bé huu, a pam bebee ni ndap, a nok nsik ni masak.
Lukas	42	15	26	Ha nyen a bi sébél ngwélél wada, a bat nye jam li yé tagbe.
Lukas	42	15	27	Ngwélél a kal nye le: ‘Manyuñ a nlo, jon isoñ a nol man nyaga mahoñ inyule a ntémb a bak mbôô.’
Lukas	42	15	28	Ndi man nu mañ a unup, a tjél jôp. Ha nyen isañ a bi pam, a bôdôl soohe nye.
Lukas	42	15	29	A timbhe, a kal isañ le: ‘Nun-ki, nano a yé ngandak nwii le me nsélél we kiki nkol, ndi to ngélé yada, me yé ngi ndogbene oda yoñ; to hala, u ma ti bé me man kembee le me kon maséé lôñni mawanda mem to ngélé yada.
Lukas	42	15	30	Ndi i man woñ nunu, nu a mal ôbôs nkus woñ ni bôda ba libambe, nye ngi to lo, u nôlôl nye man nyaga mahoñ.’
Lukas	42	15	31	Ha nyen isañ a bi kal nye le: ‘A man wem, u yé ni me ngéda yosôna, hiki yom me gwé i yé yoñ.
Lukas	42	15	32	Ndi i bak nseñ le di boñ ngand, di kon ki maséé inyule manyuñ a bi wo, ndi a ntuge; a bi nimil, ndi a ntémb.’”
book	book_id	chapter	verse	text
Lukas	42	16	1	I mbus, a kal ki banigil le: “Ngwañ mut wada u bééna kindak nu ba bi soman le a ñôbôs nkus u nwet wé.
Lukas	42	16	2	Jon a bi sébél kindak, a kal nye le: ‘Kii me nok inyu yoñ? Ti ñañga u nson woñ u kindak inyule w’a kena ha bé bibôlô bi ndap.’
Lukas	42	16	3	Ha nyen kindak a bi kalba le: ‘M’a boñ lelaa nano, hala kiki nwet wem a yé héya me nson u kindak? Bôlô moo i nai me, yak njagi i nwéha me nyuu.
Lukas	42	16	4	Ññ! Me nyi kii m’a boñ kayéle bôt ba leege me i mandap map ngéda b’a héya me nson u kindak.’
Lukas	42	16	5	Ha nyen a bi sébél hiki mut nu nwet wé a mbat pil, a kal nu bisu le: ‘Umbe pil nwet wem a mbat we?’
Lukas	42	16	6	A timbhe le: ‘Mbôgôl dihéga di môô ma ôlivé.’ A kal nye le: ‘Témb yoñ kaat yoñ pil, yén, u pala tila le môm matan.’
Lukas	42	16	7	I mbus, a kal ki numpe le: ‘Yak we, umbe pil a mbat we?’ A kal le: ‘Mbôgôl dihéga dikeñi di blé.’ A kal nye le: ‘Témb yoñ kaat yoñ pil, tila le môm juem.’
Lukas	42	16	8	Ha nyen nwet wé a bi bégés kindak inyule to hala kiki a bé bé a téé sép, a bi gwélél pék; inyule bon ba nkoñ ’isi unu ba ngwélél pék mu maada map ni bôt ba hiai hiap iloo bon ba mapubi.
Lukas	42	16	9	“Me nkal ki bé le: Boda mawanda ni nkus u ngitelepsép inyu boñ le ngéda u mal, i mawanda ma ma leege bé i mayééne ma boga.
Lukas	42	16	10	I mut a yé maliga ikété ndék mam, a yé ki maliga ikété ngandak mam; Yak i mut a téé bé sép ikété ndék mam, a téé bé to sép ikété ngandak mam.
Lukas	42	16	11	Jon ibale ni ñunda bé le ni yé maliga ni nkus u ngitelepsép, njee a’ bôdôl bé ñem inyu ti bé bañga nkus?
Lukas	42	16	12	Ni le ibale ni ñunda bé le ni yé maliga ni gwañan gwom, njee a’ ti bé gwom bi yé binan?
Lukas	42	16	13	Ngwélél to wada a nla bé ba nkol u bet iba; inyule a’ oo ndigi wada, a gwés nuu numpe; tole a’ adbe wada, a yan nuu numpe. Ni nla bé ba minkol mi Nyambe ni mi Lingwañ.”
Lukas	42	16	14	Ndi kiki Farisai i bé gwés moni, i bôdôl nol nye hiol ngéda i bi nok mam mana momasôna.
Lukas	42	16	15	Jon a bi kal bo le: “Bé bon ni nkadba i bisu bi bôt ba binam le ni yé bôt ba téé sép, ndi Nyambe a nyi miñem minan. Inyule i jam bôt ba nti lipém li yé jam li nyega i mis ma Nyambe.
Lukas	42	16	16	“Mbén Môsi ni bapôdôl bi bi añlana ikepam i dilo di Yôhanes. Ibôdôl ha ngéda i, ñañ nlam u Ane won u ñañlana, yak mintén mi bôt nwominsôna mi mboñ biliya inyu jôp mu.
Lukas	42	16	17	Ni maliga, ngii ni ’isi bi nla tagbe, ndi to hisiina hi liton mu mbén Môsi hi nla bé set le hi yon bé.
Lukas	42	16	18	“Nu a mbos ni nwaa wé ndi a bii muda numpe, wee a nke i ndéñg; yak nu ni nu a mbii muda nu a bi bos ni nlôm, wee a nke i ndéñg.
Lukas	42	16	19	“Ngwañ mut wada u bééna lem i haba mambot ma yé wedewede, ni ma loñge libadô, a tuguk niñ hiki kel ni lingwañ jé.
Lukas	42	16	20	Ndi ba bééna lem i yis mut njagi wada le Lasarô i nwemel wé, nyuu yé yosôna i bééna bipoo,
Lukas	42	16	21	a bééna ngôñ i je minluñ mi bé kwo isi téblé i ngwañ mut. Ñ, yak ngwo i bé lo inyu nyañal bipoo gwé.
Lukas	42	16	22	Ndi mbus ngéda, mut njagi a wo, biañgel bi kena nye ipañ Abraham. “Yak ngwañ mut u wo, ba jô wo.
Lukas	42	16	23	Ndi nyoo ikété Soñ, a pa mis, a bak ikété njiiha, a tehe Abraham nyoo haa lôñni Lasarô ipañ yé.
Lukas	42	16	24	Jon a bi sébél, a kal le: ‘A ta Abraham, kon me ngoo, u ep Lasarô le a tjak hinoo hié i malép inyu sunus hilémb hiem, inyule me nok njôghe ikété hié hikeñi hini.’
Lukas	42	16	25	Ndi Abraham a kal le: ‘A man, u hôya bañ le u bi kôhna moñ mam malam ngéda u bé i niñ; ndi Lasarô nye a bi kôhna ndigi mam mabe. Nano, nye a yé kôhna hogbe, ndi we u yé ikété njôghe.
Lukas	42	16	26	Handugi mam mana momasôna, nsôsôgô nkeñi u bi tééba ipôla bés ni bé kayéle i bôt ba ngwés nyodi hana inyu ke i bééni, ba nla bé boñ hala; bôt ba nla bé to nyodi nyoo i bééni inyu lo i béhni.’
Lukas	42	16	27	Ha nyen a bi kal le: ‘A ta, ibale hala, me nsoohe we le u ep nye i ndap pua yem,
Lukas	42	16	28	inyule me gwé lôk kéé bôlôm itan; jon a nlama ke nyoo inyu bôgôl bo mbôgi i nya i yôni, tiga le ba lo munu homa njiiha nunu.’
Lukas	42	16	29	Ndi Abraham a kal le: ‘Ba gwé Môsi ni bapôdôl; ba emble bo.’
Lukas	42	16	30	Ha nyen a bi kal le: ‘To, a ta Abraham, ni maliga, ibale mut a ntuge ikété bawoga ndi a ke i boni, ki b’a hiel miñem.’
Lukas	42	16	31	Ndi a kal nye le: ‘Ibale ba ñemble bé Môsi to bapôdôl, wee to hémle, b’a hémle bé to ibale mut a ntuge ikété bawoga.’”
book	book_id	chapter	verse	text
Lukas	42	17	1	I mbus, a kal banigil bé le: “Ngok baagene i nla bé hañ. Ndi ngoo ni mut a nlona yo!
Lukas	42	17	2	I yé nseñ inyu yé le ba yoñ ngok kôgôl, ba kañ nye yo i joo, ba leñ nye ikété tuye, iloole a yila ngok baagene inyu wada ikété bôt batitigi bana.
Lukas	42	17	3	Bébomede yoña yihe. Ibale manyuñ a mboñ béba, béhe nye; ibale a ntam béba yé, nwéhél nye.
Lukas	42	17	4	To ibale hiki kel a mboñ we béba ngélé isaambok, ndi a témb i weeni ngélé isaambok, a kal le: ‘Me ntam béba yem,’ u nlama nwéhél nye.”
Lukas	42	17	5	Ndi baôma ba kal Nwet le: “Kônde bés hémle.”
Lukas	42	17	6	Ha nyen Nwet a kal le: “Ibale hémle nan i bak keñi kiki hisiina hi mbôô, ki ni yé le ni kal e sikômina ini le: ‘Nupla hana, u béla i tuye!’ I nôgôl ki bé.
Lukas	42	17	7	“Njee ikété nan, ibale a gwé nkol u u nsélél nye i wom tole u ntéédana nye bémba, a’ kal wo ngéda u nlôl i wom le: ‘Lo yén ngélé yada i téblé, u je’?
Lukas	42	17	8	Baa a’ kal bé wo le: ‘Héñha mambot, u kôôbana me yom i je inyu kôkôa, u gwélél me nson letee me mal je ni nyo; i mbus, ha nyen yak we w’a je ni nyo’?
Lukas	42	17	9	A’ bégés bé nkol inyule u mboñ i mam a mbat wo le u boñ, hala bé?
Lukas	42	17	10	Hala nyen yak bé, i ngéda ni mal boñ mam momasôna ba nkal bé le ni boñ, kala le: ‘Di yé minkol mi yañga mi mi kôli bé ni bibégés. I jam di lam-ga boñ jon di mboñ.’”
Lukas	42	17	11	I ngéda a bé ke i Yérusalem, a tagbe ipôla Samaria ni Galiléa.
Lukas	42	17	12	Kiki a bé jôp i mbai yada, jôm li bôt ba lô li boma nye, ndi ba telep haa.
Lukas	42	17	13	Ba pa makiñ map, ba kal le: “A Yésu, a Lét, kon bés ngoo!”
Lukas	42	17	14	Kiki a ntehe bo, a kal bo le: “Kena, ni undba yak biprisi.” I ngéda ba bi yoñ ndik njel, ba mbôôp.
Lukas	42	17	15	Wada ikété yap, kiki a ntehe le a mbôôp, a témb ni mbus, a tinak Nyambe lipém ni kiñ keñi.
Lukas	42	17	16	A ôm maboñ i bisu bi Yésu, a uwe su, a ti nye mayéga. Ndi a bé mut Samaria.
Lukas	42	17	17	Yésu a timbhe, a kal le: “Bo jôm ba mbôôp, hala bé? Hee bana bôt bôô bape ba yé?
Lukas	42	17	18	Baa mut numpe a ntémb bé ni mbus inyu ti Nyambe bibégés handugi nunu mut loñ ipe?”
Lukas	42	17	19	Ha nyen a kal nye le: “Telep, kenek; hémle yoñ i mélés kon woñ.”
Lukas	42	17	20	Kiki Farisai i mbat nye imbe ngéda Ane Nyambe i nlo, a timbhe bo le: “Ane Nyambe i nlo bé i nya i nene i mis ma bôt bobasôna;
Lukas	42	17	21	bôt b’a kal bé to le: ‘Béñgnana, yo ini hana!’ tole: ‘Béñgnana, yo ii nyoo!’ Inyule nuna-ki, Ane Nyambe i yé ipôla nan.”
Lukas	42	17	22	I mbus, a kal banigil le: “Dilo di nlo le n’a bana ngôñ i tehe hilo hiada mu dilo di Man mut, ndi n’a tehe bé hio.
Lukas	42	17	23	Bôt b’a kal bé le: ‘Béñgnana nyoo!’ tole: ‘Béñgnana hana!’ Ni pam bañ, ni noñ bañ to bo.
Lukas	42	17	24	Inyule kiki nwegnwek a nwek ibôdôl i pes ngii yada ikepam ii pes ngii ipe, hala nyen Man mut a’ ba i hilo hié.
Lukas	42	17	25	Ndi a nlama ndugi kôhna ngandak mandutu, yak hiai hini hi tjél nye.
Lukas	42	17	26	Jam lipe ki, ndik kiki mam ma bi tagbe i dilo di Nôa, hala nyen mam m’a ba i dilo di Man mut:
Lukas	42	17	27	Ba bé je, ba nyok, bôlôm ba biibaga, bôda ba kenek i mabii letee ni kel Nôa a jôp ikété nkuu, ntida malép u lo, u tjé bobasôna.
Lukas	42	17	28	Nlélém jam ki, ndik kiki mam ma bi tagbe i dilo di Lôt: Ba bé je, ba nyok, ba sombok, ba nuñlak, ba belek, ba oñok.
Lukas	42	17	29	Ndi i kel Lôt a bi nyodi i Sôdôm, nop hié ni solfa a no, a lôlak i ngii, a tjé bobasôna.
Lukas	42	17	30	Hala ki nyen y’a ba i kel Man mut a’ yis bôt njee a yé.
Lukas	42	17	31	“I kel i, i mut a yé i ngii ndap, ndi gwom gwé bi bak ikété ndap, a sôs bañ inyu yoñ gwo; nlélém jam ni mut a yé i wom, a nlama bé témb inyu yoñ gwom a nyék i mbus.
Lukas	42	17	32	Bigdana nwaa Lôt.
Lukas	42	17	33	Nu ni nu a nyéñ sôñ niñ yé, a’ nimis yo; ndi nu ni nu a nimis yo, nyen a’ sôñ yo.
Lukas	42	17	34	Me nkal bé le, i u u, bôt iba b’a ba i ngii nañi yada; b’a yoñ wada, ba tjôô nuu numpe.
Lukas	42	17	35	Bôda iba b’a ba ba nkok i nlélém ngok kôgôl; b’a yoñ wada, ndi b’a tjôô nuu numpe.”
Lukas	42	17	36	——
Lukas	42	17	37	Ha nyen ba bi kal nye le: “A Nwet, hee mam mana m’a bôñna?” A kal bo le: “I homa mim u yé, ha nyen yak minyôgôl nw’a kodba.”
book	book_id	chapter	verse	text
Lukas	42	18	1	I mbus, a yôñôl bo hihéga inyu unda bo nseñ i soohe ngéda yosôna ibabé waa,
Lukas	42	18	2	a kal le: “Nkéés wada a bé i tison yada, a bé kon bé Nyambe woñi, a bé ti bé to mut binam lipém.
Lukas	42	18	3	Yik muda yada i bé mu tison i, i bé waa bé ke yak nkéés, i kalak nye le: ‘Boñ le me kôhna mbagi sép mu nkaa u yé ipôla me lôñni i mut di gwééna.’
Lukas	42	18	4	Inyu ngim ngéda, nkéés a bi top bé; ndi i mbus, a kalba le: ‘To hala kiki me nkon bé Nyambe woñi, me nti bé to mut binam lipém,
Lukas	42	18	5	m’a boñ le i yik muda ini i bana mbagi sép inyu boñ le i lo ha bañ i tehe me inyu tééñga me ni jam a mbat.’”
Lukas	42	18	6	Ha nyen Nwet a bi kal le: “Emblana jam nkéés a nkal, to hala kiki a téé bé sép!
Lukas	42	18	7	Ibabé pééna, baa Nyambe a’ pémés bé mbagi sép inyu mimpohlak nwé mi bôt mi mi nlôndôl nye juu ni njamuha, a hônbaga ki nwo?
Lukas	42	18	8	Me nkal bé le, a ga pala pémhene nwo mbagi sép. Ndi ngéda Man mut a nlo, baa a’ koba yaga ntén hémle unu hana ’isi?”
Lukas	42	18	9	A yoñ ki hini hihéga hipe inyu bôt bahogi ba ba bé bôdôl telepsép yap ñem, ba tehge le bôt bape ba yé yañga:
Lukas	42	18	10	“Bôt iba ba bi bet i témpel inyu soohe, wada a bé Farisai, nuu numpe a bé nkottas.
Lukas	42	18	11	Farisai i telep, i bôdôl soohe haana ikété ñem wé: ‘A Nyambe, me nti we mayéga inyule me ta bé kiki bôt bape: Bôt ba ngadla, bôt ba téé bé sép, bôt ba ndéñg; me ta bé to kiki nkottas nunu.
Lukas	42	18	12	Hiki sonde, me nsôga je ngélé iba; hiki jam me nkôhna, me nti jôga jada ikété jôm.’
Lukas	42	18	13	Ndi nkottas a bi telep haa, a bé gwés bé to pa mis i béñge i ngii, ndi a bé bép tôl yé ibabé waa, a kalak le: ‘A Nyambe, kon me ngoo, me yé mboñbéba.’
Lukas	42	18	14	Me nkal bé le, i mut nunu a bi témb i ndap yé, a bak mut telepsép iloo i Farisai ini. Inyule hiki mut a mbédés nyemede b’a wéha nye nyuu; ndi nu ni nu a nsuhus nyemede a’ bédhana.”
Lukas	42	18	15	Ndi bôt ba bé lona nye bon bap batitigi inyu boñ le a tihba bo, ndi kiki banigil ba ntehe hala, ba bôdôl nyéyéi bo.
Lukas	42	18	16	Ha nyen Yésu a bi sébél bon batitigi ipañ yé, a kal le: “Nwaha boñge batitigi ba lo i meeni, ni noode bañ to kéñ bo njel, inyule Ane Nyambe i yé inyu bôt ba yé kiki bo.
Lukas	42	18	17	Me nkal bé maliga le, nu ni nu a nleege bé Ane Nyambe kiki mañge ntitigi, kekikel a’ jôp bé mukété.”
Lukas	42	18	18	I mbus, ñane wada a bat nye le: “A loñge Malét, kii me nlama boñ inyu kôdôl niñ boga?”
Lukas	42	18	19	Yésu a kal nye le: “Inyuki u nsébél me le loñge? Mut to wada a ta bé loñge, ndik Nyambe nyetama.
Lukas	42	18	20	U nyi mambén: ‘U ke bañ i ndéñg, u nol bañ mut, u nip bañ, u bok bañ mbôgi bitembee, ti isoñ bo nyuñ lipém.’”
Lukas	42	18	21	Mut a kal le: “Me bi tééda momasôna ibôdôl me mañge.”
Lukas	42	18	22	Kiki a nok hala, Yésu a kal nye le: “Jam jada li ngi bédga we: Nuñul gwom gwobisôna u gwé, u ti diyeyeba i moni mi, ha nyen w’a bana nkus i ngii; i mbus, lo, u noñ me.”
Lukas	42	18	23	Kiki mut nu a nok hala, hala a tééñga nye kiyaga inyule a bé ngwañ ngandak.
Lukas	42	18	24	Yésu a nun nye, a kal le: “Hala a’ ba ndutu inyu bôt ba gwé moni i jôp i Ane Nyambe!
Lukas	42	18	25	Ni maliga, hala a yé jam li ntomb le kamél i sooma i lituba li ndondok kôñôl, iloole ngwañ mut u jôp i Ane Nyambe.”
Lukas	42	18	26	I bôt ba bi nok hala ba kal le: “Njee a nla ni kôhna tohi?”
Lukas	42	18	27	A kal le: “I mam bôt ba binam ba nla bé boñ, Nyambe a nla boñ mo.”
Lukas	42	18	28	Ndi Pétrô a kal le: “Nun-ki, di bi yék mam més, di noñ we.”
Lukas	42	18	29	A kal bo le: “Me nkal bé maliga le, mut nye ki nye a ta bé, nu a bi yék to ndap, to nwaa, to lôkisañ, to bagwal, to bon inyu Ane Nyambe,
Lukas	42	18	30	nu a’ kôhna bé i mam ma ngandak ngélé munu ngéda ini; ndi mu nkoñ ’isi u nlo, a kôhna ki niñ boga.”
Lukas	42	18	31	I mbus, a yoñ jôm ni iba botama ipañ, a kal bo le: “Nuna-ki, di yé i bet i Yérusalem, i mam momasôna bapôdôl ba bi tila inyu Man mut m’a yon.
Lukas	42	18	32	Kiki hihéga, b’a ti nye i moo ma bôt ba matén, ba nol nye hiol, ba sol nye, ba tjôle ki nye matai.
Lukas	42	18	33	I ngéda ba mal bép nye, b’a nol nye; ndi i hilo hi nyônôs aa, a’ tuge.”
Lukas	42	18	34	Ndi ba bi nok bé to jam munu mam mana, inyule i bibañga bini bi bé bi sôli inyu yap, ba bi nok bé to mam a bé kal.
Lukas	42	18	35	Ndi kiki Yésu a bé tiige bebee ni Yérikô, mut ndim wada a bé a yii ipañ nloñ, a bé ki mut njagi.
Lukas	42	18	36	Kiki a nok limut li ntagbe, a bôdôl bat kii i bé tagbe.
Lukas	42	18	37	Ba añle nye le: “Yésu mut Nasaret nyen a yé i tagbe!”
Lukas	42	18	38	Ha nyen a bi lond le: “A Yésu Man David, kon me ngoo!”
Lukas	42	18	39	I bôt ba bé bôk i bisu ba bôdôl nyéyéi nye, ba kalak nye le a yén nwee, ndi nye a bé kônde ndik ki lond le: “A Man David, kon me ngoo!”
Lukas	42	18	40	Ha nyen Yésu a bi telep, a ti oda le ba lona nye mut nu. I ngéda a bi kôôge bebee, Yésu a bat nye le:
Lukas	42	18	41	“Kii u ngwés le me bôñôl we.” A timbhe le: “A Nwet, boñ le me témb me tehna.”
Lukas	42	18	42	Jon Yésu a bi kal nye le: “Témb tehna; hémle yoñ i mélés kon woñ.”
Lukas	42	18	43	I nlélém ngéda, a kahal tehna, a bôdôl ki noñ nye, a tinak Nyambe lipém. Kiki yak litén jôlisôna li ntehe hala, li ti Nyambe bibégés.
book	book_id	chapter	verse	text
Lukas	42	19	1	I mbus, a jôp i Yérikô, a kahal tagbe mu.
Lukas	42	19	2	Ndi mut wada a bé mu, jôl jé li bé le Sakiô; a bé wada ikété baéga bakottas, a bak ki ngwañ mut.
Lukas	42	19	3	A bé noode tehe njee Yésu a yé, ndi a bé la bé inyule limut li bé ngandak, nyemede a bak kidik mut.
Lukas	42	19	4	Jon a bi ôt ngwéé, a bôk i bisu, a bet i e sikômôr inyu tehe nye inyule a bé lama tagbe mu njel i.
Lukas	42	19	5	I ngéda Yésu a bi pam ha homa nu, a pa mis, a kal nye le: “A Sakiô, pala sôs inyule i len ini, m’a ba nkén woñ.”
Lukas	42	19	6	Ha nyen a bi pala sôs, a leege nye loñge.
Lukas	42	19	7	Kiki ba ntehe hala, bobasôna ba bôdôl huñbe le: “A neebe le mut nu a yé mboñbéba a leege nye i ndap yé.”
Lukas	42	19	8	Ndi Sakiô a telep, a kal Nwet le: “A Nwet, nun-ki, m’a kap nkus wem i ñem, me ti diyeyeba pes yada; yak hiki yom me bi kadal mut ni malôga, m’a timbhe nye yo ngélé ina.”
Lukas	42	19	9	Ha nyen Yésu a bi kal nye le: “I len ini, tohi i njôp munu i ndap ini, inyule yak nye a yé man Abraham.
Lukas	42	19	10	Inyule Man mut a bi lo inyu yéñ ni tohol ba ba bi nimil.”
Lukas	42	19	11	Kiki ba bé emble i mam mana, a yôñôl bo hihéga hipe inyule a bé bebee ni Yérusalem, ni le ba bé hoñol le Ane Nyambe i bé lama lo kunda yada ha ngéda i.
Lukas	42	19	12	Jon a bi kal le: “Bañga mut yada i bé bebee ni ke liké i loñ i i yé haa le a yila kiñe ndi a témb.
Lukas	42	19	13	Kiki a nsébél jôm li minkol nwé a ti nwo jôm li mina, a kal nwo le: ‘Boña nyuñga ni nwo letee me lo.’
Lukas	42	19	14	Ndi bôt ba loñ yé ba bé oo nye, ba ep bakenwin i mbus yé inyu kal le: ‘Di ngwés bé le i mut nunu a yila kiñe i ngii yés.’
Lukas	42	19	15	“Sôk i nsôk, i ngéda a bi témb, a ma mal yila kiñe, a sébél minkol a bi ti moni inyu yi umbe nseñ ba bi kôhna mu nyuñga yap.
Lukas	42	19	16	Ha nyen nu bisu a bi lo, a kal le: ‘A Nwet, mina woñ u nti jôm li mina.’
Lukas	42	19	17	A kal nye le: ‘Bôlô ilam, a loñge nkol! Kiki u ñunda le u yé maliga ikété hisiina jam, w’a ane jôm li bitison.’
Lukas	42	19	18	I mbus, nkol u nyônôs ima u lo, u kal le: ‘A Nwet, mina woñ u nti mina mintan.’
Lukas	42	19	19	A kal ki wo le: ‘Yak we me ntéé we i ngii bitison bitan.’
Lukas	42	19	20	Ndi umpe u lo, u kal le: ‘A Nwet, mina woñ unu, me bi sôô wo ikété libadô.
Lukas	42	19	21	U nyi to? Ngo me bi kon we woñi inyule u yé mut nledek ñem, u mbada yom u mbii bé, u bumblak i homa u nwes bé mbôô.’
Lukas	42	19	22	A kal nye le: ‘A we béba nkol ini, me ngwélél bibañga gwoñ inyu kéés we. Baa wee u yik le me yé mut nledek ñem nu a mbada yom a mbii bé, a bumblak i homa a nwes bé mbôô?
Lukas	42	19	23	Ndi inyuki ni u mbii bé moni nwem i ndap ba ntéédana moni? Inyu boñ le ngéda me nlo, me yoñ nwo ni yéñe.’
Lukas	42	19	24	“Ha nyen a bi kal i bôt ba bé ba téé ha le: ‘Yoña nye mina wé, ni ti wo nu a gwé jôm li mina.’
Lukas	42	19	25	Ndi ba kal nye le: ‘A Nwet, ngo a gwé jôm li mina!’
Lukas	42	19	26	A timbhe le: ‘Me nkal bé le, nu a gwé, b’a kônde ki nye; ndi nu a gwé bé, yak ndék a gwé, b’a yoñ nye yo.
Lukas	42	19	27	Jam lipe ki, baoo bem ba ba bé gwés bé le me yila kiñe, ni lona me bo hana, ni nol ki bo i bisu gwem.’”
Lukas	42	19	28	I ngéda a bi mal pot i mam mana, a kônde ke ni bisu, a yoñ njel i mbet i Yérusalem.
Lukas	42	19	29	Kiki a mpam bebee ni Bétfagé lôñni Bétania, nyoo hikôa ba nsébél le Hikôa Ôlivé, a ep banigil iba,
Lukas	42	19	30	A kal le: “Kena i mbai ni ntehe nyoo bisu; i ngéda ni njôp mu, n’a koba le ba ntéñ man jakas, mut nye ki nye a yé ngi yén nye i ngii. Ni tiñil nye, ni lona nye hana.
Lukas	42	19	31	Ndi ibale mut a mbat bé le: ‘Inyuki ni yé i tiñil man jakas?’ Ni nlama kal le: ‘Nwet a gwé ngôñ ni nye.’”
Lukas	42	19	32	Ha nyen i bôt a bi ep ba bi ke, ba koba le mam ma yé yaga kiki a bi kal bo.
Lukas	42	19	33	Ndi ngéda ba bé tiñil man jakas, i bôt ba bééna nye ba bat bo le: “Inyuki ni yé i tiñil man jakas?”
Lukas	42	19	34	Ba kal le: “Nwet a gwé ngôñ ni nye.”
Lukas	42	19	35	Ha nyen ba bi kena nye yak Yésu; i mbus, ba leñ mambot map i ngii man jakas, ba boñ le Yésu a yén mu ngii.
Lukas	42	19	36	Kiki a bé ke, bôt ba bé tek mambot map i njel.
Lukas	42	19	37	Kiki a mpam ndik bebee ni njel i nsôs i Hikôa Ôlivé, limut li banigil jolisôna li bôdôl kon maséé, li béghak Nyambe ni kiñ keñi inyu mimpémba mi mam nwominsôna ba bi tehe,
Lukas	42	19	38	ba kalak le: “Bisai ni nu a nlo kiki kiñe i jôl li Yéhôva! Nsañ nyoo i ngii, ni lipém nyoo i ngingii!”
Lukas	42	19	39	Ndi Farisai ihogi ikété limut i kal nye le: “A Lét, nyéyéi banigil boñ.”
Lukas	42	19	40	Ndi a timbhe, a kal le: “To ibale bana ba nyén nwee, ngok i nkahal lond.”
Lukas	42	19	41	I ngéda a bi pam bebee, a tehe tison, a kahal ee inyu yo,
Lukas	42	19	42	a kal le: “Ibale i len ini, wemede mede u yimbe i mam ma nlona nsañ, ndi hanano ma sôli i mis moñ.
Lukas	42	19	43	Inyule i dilo d’a lo, baoo boñ b’a oñ soso lipénd li mbiñ, ba kéña we, ba hék ki we bipes gwobisôna.
Lukas	42	19	44	B’a leñ we ni bon boñ bobasôna ’isi, b’a yék bé to ngok yada i kéhi i ngii ipe, inyule u bi yimbe bé ngéda u bé lama wéna.”
Lukas	42	19	45	I mbus, a jôp i témpel, a bôdôl buñga bôt ba bé nuñul,
Lukas	42	19	46	a kalak bo le: “I yé ntilga le: ‘Ndap yem y’a séblana le ndap masoohe,’ ndi bé ni nyilha yo hôk i mintonba.”
Lukas	42	19	47	A ke ni bisu i niiga hiki kel i témpel. Ndi baéga biprisi, ni bayimbén lôñni bañga bôt ba litén ba bé yéñ njel i nol nye;
Lukas	42	19	48	ndi ba bi léba bé njel to yada i boñ hala, inyule litén jolisôna li bé waa bé kéña nye inyu emble nye.
book	book_id	chapter	verse	text
Lukas	42	20	1	Kel yada, i ngéda a bé niiga litén i témpel, a añlak ñañ nlam, baéga biprisi, bayimbén lôñni mimañ mi litén ba lo,
Lukas	42	20	2	ba kal nye le: “Kal le bés, hee kunde i nlôl we i boñ mam mana? Tole njee a bi ti we kunde ini?”
Lukas	42	20	3	A timbhe bo le: “Yak me me mbat bé mbadga, timbhana le me:
Lukas	42	20	4	Sôble i Yôhanes i bi lôl i ngii tole yak bôt ba binam?”
Lukas	42	20	5	Ha nyen ba kalna bo ni bo le: “Ibale di nkal le: ‘I bi lôl i ngii,’ ki a’ kal le: ‘Inyuki ni bi hémle ni bé nye?’
Lukas	42	20	6	Ndi ibale di nkal le: ‘I bi lôl yak bôt ba binam,’ litén jolisôna l’a leñ bés ngok inyule li yé nkwoog nkaa le Yôhanes a bé mpôdôl.”
Lukas	42	20	7	Jon ba bi timbhe le ba nyi bé hee sôble yé i bi lôl.
Lukas	42	20	8	Yésu a kal bo le: “To me, me nkal bé me bé hee me nyôñôl kunde i boñ mam mana.”
Lukas	42	20	9	I mbus, a bôdôl ti litén hihéga hini: “Mut wada a bi bel wom u minkôô mi wai, a ti wo basalnwom, a ke i loñ ipe inyu ntandaa ngéda.
Lukas	42	20	10	Kiki ngéda libumbul li matam i bi kola, a ep nkol wé yak basalnwom, le ba ti nye mé matam ma wom u minkôô mi wai. Ndi basalnwom ba bi bép wo, ba huuha wo moo nso.
Lukas	42	20	11	Ndi a témb ki a ep nkol umpe. Ba bép yak wo, ba wéha wo nyuu, ba huuha wo moo nso.
Lukas	42	20	12	To hala, a témb a ep u nyônôs aa, yak wo ba babaa wo, ba leñ wo i mbégdé.
Lukas	42	20	13	Ha nyen nwet wom u minkôô mi wai a bi kal le: ‘Kii me nlama boñ? M’a ep man wem, man wem nu gwéha. Ba yé le ba ti nye lipém.’
Lukas	42	20	14	I ngéda basalnwom ba bi tehe nye, ba hek pék bo ni bo le: ‘Nkôdôlbum nunu. Loga, di nol nye, ha nyen bum y’a yila yés.’
Lukas	42	20	15	Ha nyen ba bi leñ nye i mbus wom u minkôô mi wai, ba nol nye. Kii nwet wom u minkôô mi wai a’ boñ bo?
Lukas	42	20	16	A’ lo, a nol basalnwom bana, a ti bôt bape wom u minkôô mi wai.” Kiki ba nok hala, bôt ba kal le: “Kekikel, hala a bôña bañ!”
Lukas	42	20	17	Ndi a nun bo siim, a kal le: “I tilna ini i nkobla ni le kii: ‘Ngok bôt ba maoñ ba bi tjél, yon i bi yila ngok likas i bisu’?
Lukas	42	20	18	Nu a nkwo i ngii ngok ini, a’ bugi ngéñ ngéñ. Ndi inyu mut ngok i nkwél, y’a nyugut yaga nye.”
Lukas	42	20	19	Ha nyen bayimbén ni baéga biprisi ba bi yéñ ha nye moo i nlélém ngeñ, inyule ba bi yi le bon a bééna i mahoñol ngéda a bi yoñ hihéga hini, ndi ba bé kon limut woñi.
Lukas	42	20	20	Ndi kiki ba mal hes nye, ba saa bôt bisôsôli, ba ep bo le ba boñ wengoñle ba yé bôt ba téé sép, kayéle ba gwélél nye mu bibañga gwé, le ndi ba ti nye i moo ma bangomin ni ma ngomin keñi.
Lukas	42	20	21	Ba bat nye mbadga, ba kal le: “A Lét, di nyi le u mpot, u niigaga ki mam ma téé sép, u ta bé to mut mbagla, ndi u niiga njel Nyambe inoñnaga ni maliga:
Lukas	42	20	22	Baa i yé bés kunde i saa Kaisa tas tole to?”
Lukas	42	20	23	Ndi a bi tehe mandon map, a kal bo le:
Lukas	42	20	24	“Ni unda me dinariô yada. I gwé titii i njee ni jôl li njee?” Ba kal le: “Kaisa.”
Lukas	42	20	25	A kal bo le: “Wee timbhana ni Kaisa mam ma Kaisa, Nyambe ki mam ma Nyambe.”
Lukas	42	20	26	Ndi ba bi la bé amb nye mu bibañga gwé i bisu bi litén; ndi kiki ndimbhe yé i nhélés bo, ba yén nwee.
Lukas	42	20	27	I mbus, Sadukai ihogi, i i nkal le bitugne bi ta bé, i lo, i bat nye le:
Lukas	42	20	28	“A Lét, Môsi a bi tilna bés le: ‘Ibale mut a nwo ndi a yék bé man, manyañ a nlama bii yik yé, a bot mbôda inyu lôñ manyañ.’
Lukas	42	20	29	Nano ni, linyañ lisaambok li bé hana. Nu bisu a bii muda, a wo, a yék bé man.
Lukas	42	20	30	Nu yônôs iba
Lukas	42	20	31	lôñni nu yônôs aa ba bii muda nu. Nlélém jam inyu bo basaambok; ba wo, ba yék bé bon.
Lukas	42	20	32	Sôk i nsôk, yak muda a wo.
Lukas	42	20	33	Jon, i bitugne, a’ ba nwaa wen ikété yap? Inyule a bi ba nwaa wap bo basaambok.”
Lukas	42	20	34	Yésu a kal bo le: “Bôt ba nkoñ ’isi unu ba mbii, ba kenek i mabii,
Lukas	42	20	35	ndi ba ba ñéña le ba kôli kôhna bisai bi nkoñ ’isi u nlo lôñni bitugne bi bawoga b’a bii bé, b’a ke bé to i mabii.
Lukas	42	20	36	Ni maliga, b’a wo ha bé inyule b’a ba kiki biañgel; kiki b’a lo i bitugne, b’a ba bon ba Nyambe.
Lukas	42	20	37	Ndi inyu bitugne bi bawoga, yak Môsi a bi yelel jam li ikété ñañ u man e i biloo, ngéda a bi sébél Yéhôva le: ‘Nyambe nu Abraham, Nyambe nu Isak, ni Nyambe nu Yakôb.’
Lukas	42	20	38	A ta bé Nyambe nu bawoga, ndi nu bayômi, inyule inyu yé, bobasôna ba yé i niñ.”
Lukas	42	20	39	Bayimbén bahogi ba timbhe, ba kal le: “A Lét, u mpot loñge.”
Lukas	42	20	40	Inyule ba bééna ha bé makénd i bat nye mbagda to yada.
Lukas	42	20	41	Yak nye a bat bo le: “Inyuki bôt ba nkal le Kristô a yé man David?
Lukas	42	20	42	Inyule David nyemede a nkal ikété kaat Tjémbi le: ‘Yéhôva a bi kal Nwet wem le: “Yén i woo wem walôm
Lukas	42	20	43	letee me yilha baoo boñ kiki kéhne yoñ makôô.”’
Lukas	42	20	44	David nyemede a nsébél nye le Nwet; lelaa ni a yé man wé?”
Lukas	42	20	45	I mbus, a pôdôs banigil bé, bôt bobasôna ba emblege, a kal bo le:
Lukas	42	20	46	“Yoña yihe ni bayimbén ba ba ngwés ba nhiômna mimbôñgô mi mambot, ba gwéhék mayéga ma tôbôtôbô i bibôm, ba gwéhék ki biyééne bi bisu i mandap ma bibégés ni biyééne bi bañga bôt i mangand,
Lukas	42	20	47	ndi ba nip nkus u biyik bi bôda, ba boñok ki mimbôñgô mi masoohe inyu nene. I bôt bana b’a kôhna mbagi nôgôs ikeñi.”
book	book_id	chapter	verse	text
Lukas	42	21	1	Ndi kiki a mpa mis, a tehe mingwañ mi bôt mi nleñ makébla map ikété minkuu mi makébla.
Lukas	42	21	2	I mbus, a tehe hiyeyeba hi yik muda hiada hi nleñ bon ba batjañtjañ iba ba ba bééna yaga bé bañga nseñ.
Lukas	42	21	3	Ha nyen a bi kal le: “Me nkal bé maliga le, i hiyeyeba hi yik muda hini hi nha iloo bobasôna.
Lukas	42	21	4	Inyule bana bobasôna ba nti makébla inyu ngandak yap nkus, ndi nye a nyôñôl ikété ndék a gwé, a ti kii yosôna a ban-ga inyu niñ.”
Lukas	42	21	5	I mbus, ngéda bahogi ba bé pôdôl témpel, ba toñlak lelaa ba bi lémés yo ni ngok ilam lôñni makébla bôt ba bi ti Nyambe,
Lukas	42	21	6	a kal le: “I maoñ mana ni ntehe nano, dilo d’a lo le ngok ini yosôna y’a léña yaga ’isi, to yada y’a yégle bé i kéhi i ngii ipe.”
Lukas	42	21	7	Ha nyen ba bi bat nye mbadga, ba kal le: “A Lét, i mam mana m’a tagbe yaga imbe ngéda? Kii y’a ba ki yimbne i ñunda le i mam mana ma yé bebee?”
Lukas	42	21	8	A kal le: “Yoña yihe le ba yumus bañ bé inyule ngandak y’a lo, i gwéélak jôl jem, i kalak le: ‘Men me yé nye,’ ni le: ‘Ntéak ngéda u yé bebee.’ Ni noñ bañ bo.
Lukas	42	21	9	Jam lipe ki, ngéda n’a nok mbimba i gwét ni yubda, ni lôôha bañ kon woñi. Inyule i mam mana ma nlama ndugi bôña, ndi lisuk l’a lo bé ha nlélém ngéda u.”
Lukas	42	21	10	I mbus, a kal bo le: “Loñ y’a telep ikolba loñ, yak ane i kolba ane.
Lukas	42	21	11	Nyeñg disi keñi y’a ba, yak njal keñi ni dimala b’a ba bahoma bahoma; mam ma nkônha woñi m’a ba, yak biyimbne bikeñi bi lôlak i ngii.
Lukas	42	21	12	“Ndi ilole mam mana momasôna ma mbôña, bôt b’a gwel bé, ba tééñga bé, ba ken-ga bé i mandap ma bibégés ni i mandap ma mok. B’a kena bé i bisu bi bikiñe ni bi bangomin bakeñi inyule ni yé banigil bem.
Lukas	42	21	13	Hala a’ yible bé njel i bok mbôgi.
Lukas	42	21	14	Jon yoña makidik mu miñem minan le n’a kôôba bé bibuk binan i bisu bi ngéda inyu yi lelaa n’a pot i minkaa,
Lukas	42	21	15	inyule m’a ti bé bibuk ni pék le baoo banan bobasôna mpôdnaga b’a la bé kolba to pééna.
Lukas	42	21	16	Handugi hala, yak bagwal, ni lôknyuñ, ni mahaa, ni mawanda b’a gwélha bé, ba nôlha ki bahogi ipôla nan,
Lukas	42	21	17	bôt bobasôna b’a oo ki bé inyule ni yé banigil bem.
Lukas	42	21	18	Ndi to hiôñ hiada hi miño minan hi’a nimil bé.
Lukas	42	21	19	Hônba nan yon y’a sôñ biniñ binan.
Lukas	42	21	20	“Ndi ngéda n’a tehe mintôñ mi gwét mi nkéña Yérusalem, wee yina le tjiba yé i nkôôge bebee.
Lukas	42	21	21	Ha nyen bôt ba yé i Yudéa ba bôdôl ke ngwéé dikôa, ba ba yé ikété Yérusalem ba nyodi, yak ba ba yé i minkoñ ba jôp bañ mu,
Lukas	42	21	22	inyule mu dilo di nyen mbagi sép i nlama tina, kayéle i mam momasôna ma yé ntilga ma yon.
Lukas	42	21	23	Ngoo ni bôda ba mém, ni ba ba nyuñus bon mu dilo di! Inyule njiiha keñi y’a ba i loñ, yak hiun inyu litén lini.
Lukas	42	21	24	Ndi b’a nol bo ni malo ma pansoñ, ba kena ki bo i minkôm i biloñ gwobisôna. Biloñ bipe gw’a tidbe Yérusalem letee ntéak ngéda u biloñ bipe u yon.
Lukas	42	21	25	“Jam lipe ki, biyimbne gw’a ba i hiañgaa, i sôñ lôñni i tjôdôt; yak nduña keñi y’a ba hana ’isi inyule bôt b’a yi bé lelaa ba pamba inyu mbimba i tuye ni liyôgbe jé.
Lukas	42	21	26	Bôt b’a kwo lihiô inyu woñi ni inyule ba mba ba mbem mam m’a lo hana ’isi; inyule mimpémba mi mam mi ngii nw’a nyeñg.
Lukas	42	21	27	Ha nyen b’a tehe Man mut a yé i lo ikété ond lôñni lipémba ni lipém likeñi.
Lukas	42	21	28	Ndi ngéda mam mana ma mbôdôl bôña, telbana bitétéé, ni pa miño inyule tohi nan i ntiige bebee.”
Lukas	42	21	29	Ha nyen a bi yoñ hihéga, a kal bo le: “Béñgnana e faigé ni bie bipe gwobisôna.
Lukas	42	21	30	I ngéda bi yé i num tjai di mondo, ndi ni tehe hala, bébomede ni nyi le sép i yé bebee.
Lukas	42	21	31	Nlélém jam inyu nan, i ngéda ni ntehe i mam mana ma yé i bôña, yina le Ane Nyambe i yé bebee.
Lukas	42	21	32	Me nkal bé maliga le, i hiai hini hi’a tagbe bé kekikel letee mam momasôna ma yon.
Lukas	42	21	33	Ngii ni ’isi b’a tagbe, ndi bibañga gwem gw’a tagbe bé kekikel.
Lukas	42	21	34	“Ndi bébomede yoña yihe le miñem minan mi ét bañ inyu ngandak je, ni ngandak nyôba, ni nduña i niñ, tiga le i kel i i puhe bé kunda yada
Lukas	42	21	35	kiki hiandi. Inyule y’a lo inyu bôt bobasôna ba nyééne hana nkoñ ’isi wonsôna.
Lukas	42	21	36	Jon yéna péé, ni yemhege ngéda yosôna le ndi ni pam i pei i mam mana momasôna ma nlama lo, ni telep ki i bisu bi Man mut.”
Lukas	42	21	37	Ndi a bé niiga i témpel njamuha, a pamak juu inyu yééne i hikôa ba nsébél le Hikôa Ôlivé.
Lukas	42	21	38	Yak litén jolisôna li bé lo ipañ yé kegla tutu inyu emble nye i témpel.
book	book_id	chapter	verse	text
Lukas	42	22	1	Ndi ngand i bret bi ngi-séñha, i ba nsébél le Pasa, i bé bebee.
Lukas	42	22	2	Kiki baéga biprisi ni bayimbén ba bé kon litén woñi, jon ba bé yéñ loñge njel inyu nol nye.
Lukas	42	22	3	Ha nyen Satan a bi jôp ikété Yuda, nu ba nsébél le Iskariôt, a bé ikété nsoñgi u jôm ni iba;
Lukas	42	22	4	a ke, a kwel ni baéga biprisi lôñni baane bisônda bi témpel inyu tehe lelaa a nla gwélha nye.
Lukas	42	22	5	Hala a lémél bo ngandak, ba nôgla le ba nti nye moni silba.
Lukas	42	22	6	Kiki a neebe, a bôdôl yéñ loñge njel inyu gwélha nye ngéda limut li ta bé.
Lukas	42	22	7	Kiki kel bisu i ngand i Bret bi ngi-séñha i nkola, i ngéda ba nlama ti sesema i Pasa,
Lukas	42	22	8	Yésu a ep Pétrô ni Yôhanes, a kal le: “Kena, kôôbana Pasa inyu yés le di je.”
Lukas	42	22	9	Ba kal nye le: “Numbe homa u ngwés le di kôôbana yo?”
Lukas	42	22	10	A kal bo le: “Nuna-ki, i ngéda ni njôp ikété tison, mut a bééga hibee hi biték hi hi gwé malép a’ boma bé. Noña nye, ni jôp ikété ndap a njôp.
Lukas	42	22	11	Ni kal nwet ndap le: ‘Malét a nkal le: “Hee tuñ i bakén i yéne, i het me nla jél Pasa lôñni banigil bem?”’
Lukas	42	22	12	Nwet ndap a’ unda bé tuñ ikeñi i i yé i ndap ngii, i yé mbôñglak. Kôôbana Pasa mu.”
Lukas	42	22	13	Ha nyen ba bi ke, mam ma tagbe kiki a bi kal bo, ba kôôba ki Pasa.
Lukas	42	22	14	I ngéda ngeñ i bi kola, a yén i téblé lôñni baôma.
Lukas	42	22	15	A kal bo le: “Me ban-ga ngôñ ngandak i je Pasa ini lôñni bé ilole me nok ndutu;
Lukas	42	22	16	inyule me nkal bé le m’a je ha bé yo letee mam momasôna ma yon i Ane Nyambe.”
Lukas	42	22	17	Kiki a nleege libôndô, a ti mayéga, a kal le: “Yoña jo, ni lôôs jo hiki wada nan,
Lukas	42	22	18	inyule me nkal bé le ibôdôl nano, m’a nyo ha bé malép ma matam ma nkôô wai letee Ane Nyambe i lo.”
Lukas	42	22	19	A yoñ yak bret, a ti mayéga, a bek yo, a lôôs bo yo, a kal le: “Yimbne i nyuu yem ini, i i nlama tina inyu nan. Kena ni bisu i boñ hala, ni hoñlege me mu.”
Lukas	42	22	20	A boñ yak nlélém ni libôndô ngéda ba bi mal je bijek bi kôkôa, a kal le: “Libôndô lini li yé yimbne i malômbla ma yondo ni njel matjél mem, ma ma nlama kuba inyu nan.
Lukas	42	22	21	“Ndi nuna-ki, nu a nliibana me a yé lôñni me hana i téblé.
Lukas	42	22	22	Inyule ni maliga, Man mut a nke i yé njel inoñnaga ni jam mbañ i bi bôk kal; ndi to hala, ngoo ni nu a nliibana nye!”
Lukas	42	22	23	Ha nyen ba bi bôdôl pot bo ni bo le njee a nyéñ yaga boñ i nya jam i.
Lukas	42	22	24	Ndi pééna keñi i gwéé ipôla yap inyu yi njee a yé nunkeñi.
Lukas	42	22	25	Ndi a kal bo le: “Bikiñe bi biloñ bi ñénél bôt bap kiki i nlémél bo, Yak i bôt ba gwé kunde i ngii bôt bape ba nsébla le Baboñloñge.
Lukas	42	22	26	Ndi bé ni nlama bé boñ hala. Ndi nu a yé nunkeñi ipôla nan a yila kiki nuntitigi, yak nu a ñéga a ba kiki nu a ngwélél bape.
Lukas	42	22	27	Inyule njee a yé nunkeñi? Nu a nje tole nu a nsélél nye? Nu a nje, hala bé? Ndi me me yé ipôla nan kiki nu a nsélél bé.
Lukas	42	22	28	“Ndi bé bon ni ntéñbe ni me ikété manoodana mem;
Lukas	42	22	29	yak me me mboñ malômbla lôñni bé kiki Tata a bi boñ malômbla lôñni me inyu ngim ane,
Lukas	42	22	30	le ndi ni je, ni nyo ki i téblé yem ikété Ane yem; ni yén i biyééne bi Ane inyu kéés jôm li matén ma Israel ni ima.
Lukas	42	22	31	“A Simôn, a Simôn, nun-ki, Satan a mbat le a seghe bébobasôna kiki flawa.
Lukas	42	22	32	Ndi me nyemhe inyu yoñ le hémle yoñ i hoi bañ; jon ngéda hémle yoñ i ntémb i let, lédés lôkisoñ.”
Lukas	42	22	33	Ha nyen a bi kal nye le: “A Nwet, me yé bebee i ke lôñni we to i mok, to i nyemb yaga.”
Lukas	42	22	34	Ndi a timbhe le: “A Pétrô, me nkal we le ilole nlôm kôp a ñoñ i len ini, w’a tañ ngélé aa le u nyi bé me.”
Lukas	42	22	35	A kal ki bo le: “I ngéda me bi ep bé i likalô ngi bibot bi moni, to bibot bi bijek, to bitamb, baa yom yo ki yo i bi héñél bé?” Ba kal le: “To!”
Lukas	42	22	36	I mbus, a kal bo le: “Ndi nano, nu a gwé bot i moni a yoñ yo, nlélém jam ni nu a gwé bot bijek; yak nu a gwé bé pansoñ a nuñul mbot yé ngii inyu somb pansoñ yada.
Lukas	42	22	37	Inyule me nkal bé le i mam ma yé ntilga ma nlama yônôl me, mo mana le: ‘Ba bi soñgol nye ikété lôñ i bôt ba nyan mbén.’ Inyule i bibañga ba bi pot inyu yem bi yé i yon.”
Lukas	42	22	38	Ha nyen ba bi kal le: “A Nwet, nun-ki, paminsoñ iba ini.” A timbhe bo le: “I kôli.”
Lukas	42	22	39	Kiki a nyodi ha, a ke i Hikôa Ôlivé kiki lem yé, yak banigil ba noñ nye.
Lukas	42	22	40	I ngéda a bi pam nyoo homa nu, a kal bo le: “Kena ni bisu i soohe inyu boñ le ni kwo bañ ikété manoodana.”
Lukas	42	22	41	I mbus, a yék bo, a kônde ke i bisu ndék, a ôm maboñ ’isi, a bôdôl soohe,
Lukas	42	22	42	a kal le: “A Ta, ibale ngôñ yoñ i, héya me libôndô lini. Ndi sômbôl yoñ yon i bôna, ha yem bé.”
Lukas	42	22	43	I mbus, añgel i lôl i ngii, i pémél nye, i lédés nye.
Lukas	42	22	44	Ndi a bé ikété nduña ikeñi kiyaga kayéle a kônde ligip i soohe; mbiibe yé i yila kiki matôi ma matjél ma ma ntoi ’isi.
Lukas	42	22	45	I ngéda a bi nyodi i masoohe, a lo ipañ banigil, a koba bo ba nke ’ilo, ndutu i ma wéés bo.
Lukas	42	22	46	A kal bo le: “Inyuki ni yé i ke ’ilo? Telbana, ni kônde soohe inyu boñ le ni kwo bañ ikété manoodana.”
Lukas	42	22	47	I ngéda a bé a ngi podok, nuna-ki, limut li nyek, i mut ba nsébél le Yuda, nu a bé wada ikété jôm ni iba, nyen a bé éga jo; a kôôge bebee ni Yésu inyu sos nye limañ.
Lukas	42	22	48	Ndi Yésu a bat nye le: “A Yuda, baa u nsos Man mut limañ inyu liibana nye?”
Lukas	42	22	49	I ngéda i bôt ba bé nye ipañ ba bi tehe jam li bé bebee ni tagbe, ba kal le: “A Nwet, u nsômbôl le di kek bo ni pansoñ?”
Lukas	42	22	50	Wada ikété yap a kek yak nkol u prisi keñi, a kit wo ôô walôm.
Lukas	42	22	51	Ndi Yésu a timbhe, a kal le: “Nseñ u ta bé i boñ hala.” I mbus, a tihba nye ôô, u témb u mbôôp.
Lukas	42	22	52	Ha nyen Yésu a bi kal baéga biprisi, ni baane bisônda bi témpel, ni mimañ mi litén ba ba bi lo ha inyu yé le: “Baa ni mpam ni paminsoñ lôñni bikék wengoñle me yé ntonba?
Lukas	42	22	53	I ngéda me bé ni bé i témpel hiki kel, ni bi sambal bé woo i gwel me. Ndi ngeñ nan ini, ni ngeñ le jiibe li énél.”
Lukas	42	22	54	Ha nyen ba gwel nye, ba kena nye, ba jôbna nye i ndap i prisi keñi; ndi Pétrô a noñ nye, a bak haa.
Lukas	42	22	55	I ngéda bôt ba bi koda hié i ñemkété kotoo, ba yén lôñ, yak Pétrô a bé a yii ipôla yap.
Lukas	42	22	56	Ndi kiki hingonda hiada hi ntehe nye a yii bebee ni hié, hi nun nye siim, hi kal le: “Yak mut nunu a bak lôñni nye.”
Lukas	42	22	57	Ndi a tañ, a kal le: “Me nyi bé me nye, a muda.”
Lukas	42	22	58	I mbus ndék ngéda, mut numpe a tehe nye, a kal le: “Yak we u yé wada wap.” Ndi Pétrô a kal le: “A mut, me ta bé wada wap.”
Lukas	42	22	59	I mbus jam kiki bo ngeñ yada, mut numpe a nai ndigi, a kalak ibabé pééna le: “Nkaa u ta bé, i mut nunu a bak toi lôñni nye, inyule a yé mut Galiléa!”
Lukas	42	22	60	Ndi Pétrô a kal le: “A mut, me nyi bé me jam u yé i pot.” I nlélém ngéda, kiki a bé a ngi podok, nlôm kôp a oñ.
Lukas	42	22	61	Ha nyen Nwet a bi hielba, a nun Pétrô; yak Pétrô a hoñol lipôdôl li Nwet ngéda a bi kal nye le: “Ilole nlôm kôp a ñoñ i len ini, w’a tañba me ngélé aa.”
Lukas	42	22	62	I mbus, a pam i mbégdé, a ee iloo hihéga.
Lukas	42	22	63	Ndi i bôt ba bé tat Yésu ba bôdôl ndegle nye, ba bébék nye;
Lukas	42	22	64	Kiki ba nhô nye su, ba kahal bat le: “Ibale u yé mpôdôl, kal bés njee a mbép we?”
Lukas	42	22	65	I mbus, ba pot ki ngandak mam inyu ôbôs nye jôl.
Lukas	42	22	66	I ngéda kel i bi ye, ntôñ u mimañ mi litén u kodba, hala wee baéga biprisi ni bayimbén; ba kena nye i homa Ntôñ wap bakéés bakeñi u nkodba, ba kal le:
Lukas	42	22	67	“Kal bés ibale wen u yé Kristô.” Ndi a timbhe bo le: “To ibale me nkal bé, n’a hémle yaga bé.
Lukas	42	22	68	Handugi hala, ibale me mbat bé mambadga, n’a timbhe bé.
Lukas	42	22	69	Ndi ibôdôl nano, Man mut a mba a yii i woo walôm u lipémba li Nyambe.”
Lukas	42	22	70	Ha nyen bobasôna ba bi kal le: “Baa hala a nkobla le u yé Man Nyambe?” A kal bo le: “Kiki bébomede ni nkal, me yé nye.”
Lukas	42	22	71	Ba kal le: “Baa di ngi gwé ki ngôñ ni mbôgi? Inyule bésbomede di mal nôgôl mu nyo wé.”
book	book_id	chapter	verse	text
Lukas	42	23	1	I mbus, limut jolisôna li telep, li kena nye yak Pilatô.
Lukas	42	23	2	Ha nyen ba bi bôdôl soman nye, ba kalak le: “Di nkoba i mut nunu a nlona yubda munu i loñ yés, a kalak le bôt ba nlama bé saa tas yak Kaisa, ni le nyemede a yé Kristô ni kiñe.”
Lukas	42	23	3	Ndi Pilatô a bat nye le: “Baa u yé Kiñe Lôk Yuda?” A timbhe, a kal le: “Wemede nyen u nkal hala.”
Lukas	42	23	4	Ha nyen Pilatô a bi kal baéga biprisi ni mamut le: “Me nléba bé béba yo ki yo yak mut nunu.”
Lukas	42	23	5	Ndi ba bi nai, ba kalak le: “A nlona lisanda ikété litén, a niigaga i Yudéa yosôna, ibôdôl yaga i Galiléa ipam hana.”
Lukas	42	23	6	Kiki a nok hala, Pilatô a bat le: “Baa i mut nunu a yé mut Galiléa?”
Lukas	42	23	7	I ngéda ba bi yis nye le a nlôl i nkoñ u bé isi énél i Hérodé, Pilatô a ep nye yak Hérôdé; yak nye a bé i Yérusalem mu dilo di.
Lukas	42	23	8	I ngéda Hérôdé a bi tehe Yésu, a kon maséé iloo hihéga. Inyule hala a bé ntandaa ngéda le a bééna ngôñ i tehe Yésu, hala kiki a bi nok ba mpot ngandak mam inyu yé, a bemek le a’ tehe nye a mboñ hélha jam.
Lukas	42	23	9	Jon a bi bôdôl bat nye ngandak mambadga, ndi a bi timbhe bé nye to buk.
Lukas	42	23	10	Ndi baéga biprisi ni bayimbén ba kôndge ndik telep inyu ôm nye minsohi ni ngandak hiun.
Lukas	42	23	11	Ha nyen Hérôdé lôñni bisônda gwé ba bi wéha nye nyuu; i mbus, a ha nye loñge mbot inyu ndegle nye, i bayak, ndi a timbis nye yak Pilatô.
Lukas	42	23	12	Hérôdé bo Pilatô ba yila mawanda ha kel i, inyule i ngéda bisu, ôa i bé ipôla yap.
Lukas	42	23	13	Ha nyen Pilatô a bi sébél baéga biprisi, ni baane lôñni litén,
Lukas	42	23	14	a kal bo le: “Ni nlona me i mut nunu le a yé mut nu a ntinde litén i kolba énél. Ndi nuna-ki, me bak me bat nye mambadga i bisu binan, ndi me nléba bé jam libe jo ki jo li li nit minsohi ni ñôm nye.
Lukas	42	23	15	Ni maliga, to Hérôdé a nléba bé nye jam libe jo ki jo inyule a ntimbis nye i béhni. Nuna-ki, a mboñ bé jam jo ki jo li li kôli ni nyemb.
Lukas	42	23	16	Jon m’a kogse nye; i mbus, me nwas nye.”
Lukas	42	23	17	——
Lukas	42	23	18	Ndi limut jolisôna li lond le: “Nol i mut nunu; pémhene bés Barabas!”
Lukas	42	23	19	(Ba bi leñ Barabas i ndap mok inyule a bi yoñ ngaba i kolba ngomin mu tison ni i nol mut.)
Lukas	42	23	20	Pilatô a témb a pôdôs bo inyule a bé yéñ nwas Yésu.
Lukas	42	23	21	Ha nyen ba bi bôdôl lond ni ngui, ba kalak le: “Péni nye i kék! Péni nye i kék!”
Lukas	42	23	22	A pôdôs bo inyu ngélé i nyônôs aa, a kal le: “Inyuki? Imbe béba jam i mut nunu a mboñ? Me nléba bé nye jam jo ki jo li li kôli ni nyemb. Jon m’a kogse nye; i mbus, me nwas nye.”
Lukas	42	23	23	Ha nyen ba bi nai, ba kônde bédés makiñ, ba bat ni ngui le a nol nye; hala nyen makiñ map ma bi sôk yémbél.
Lukas	42	23	24	Jon Pilatô a bi yoñ makidik le ba boñ kiki sômbôl yap.
Lukas	42	23	25	A pémés i mut ba bi bat, nu ba bi leñ i mok inyule a bi yoñ ngaba i kolba ngomin ni i nol mut; ndi a ti bo Yésu le ba boñ nye kiki sômbôl yap.
Lukas	42	23	26	Ndi kiki ba bé kena nye, ba gwel mut wada le Simôn, mut Kiréné, nu a bé lôl i wom, ba bééga nye kék njiiha le a noñ Yésu lôñni yo.
Lukas	42	23	27	Limut li bôt likeñi li bé noñ nye, yak bôda ba ba bé waa bé tumbba ni ndutu, ba béglak inyu yé.
Lukas	42	23	28	Yésu a hielba, a nun bôda, a kal le: “A bingond bi Yérusalem, ni ee ha bañ me. Ndi ni ee inyu bébomede ni bon banan;
Lukas	42	23	29	inyule nuna-ki, dilo di nlo le bôt b’a kal le: ‘Maséé ni bikom bi bôda, yak ni mabum ma ma ngwal bé, yak ni méé ma ma nyuñus bé!’
Lukas	42	23	30	Ha nyen b’a bôdôl kal dikôa le: ‘Kwona i ngii yés!’ Ba kalak bon ba dikôa le: ‘Hôna bés!’
Lukas	42	23	31	Ibale ba mboñ mam mana ngéda e i yé yômi, kii y’a tagbe ngéda e i nwo?”
Lukas	42	23	32	Ba bé kena ki bôt iba ba ba bé mintonba inyu nol bo lôñni nye.
Lukas	42	23	33	I ngéda ba bi pam i homa ba nsébél le Homa Kégéé ño, nyoo nyen ba tômôl nye i kék lôñni mintonba, wada i pes yé walôm, wada ki i pes yé waé.
Lukas	42	23	34	Ndi Yésu a bé kal le: “A Ta, nwéhél bo inyule ba nyi bé i jam ba mboñ.” Handugi hala, ba leñ mbam inyu kabna mambot mé.
Lukas	42	23	35	Bôt ba bé ba téé ha, ba béñgege. Ndi baéga base ba bé nol hiol, ba kalak le: “A bi tohol bôt bape; a tohol ni yak nyemede ibale a yé Kristô nu Nyambe, Nu a yé mpohlak.”
Lukas	42	23	36	Yak bisônda bi bé ndegle nye, bi lo inyu ti nye séñha wai,
Lukas	42	23	37	bi kalak le: “Ibale u yé Kiñe Lôk Yuda, tohol wemede.”
Lukas	42	23	38	Yak libam i ngii ño wé li bééna matila le: “Kiñe Lôk Yuda ini.”
Lukas	42	23	39	Ndi wada ikété mintonba mi mi bé mi péni, a bôdôl leñ nye bibuk bibe, a kalak le: “Wee u yé Kristô, hala bé? Tohol ni wemede, u tohol yak bés!”
Lukas	42	23	40	Ndi nuu numpe a nyéyéi nye, a timbhe nye, a kal le: “Baa u nkon yaga bé Nyambe woñi, yak nano nu u nkôhna nlélém kogse kiki nye?
Lukas	42	23	41	Kogse yés i téé sép inyule bés di nkôhna nsaa u kôli inyu mam di bi boñ, ndi i mut nunu a mboñ bé béba yo ki yo.”
Lukas	42	23	42	Ha nyen a bi kal le: “A Yésu, hoñol me ngéda w’a lo i Ane yoñ.”
Lukas	42	23	43	I mbus, a kal nye le: “I len ini me nkal we maliga le, w’a ba ni me i Paradis.”
Lukas	42	23	44	Hala a bé jam kiki bo kosi, ndi jiibe li kôp mu mbok i yosôna letee ni ngeñ aa i kôkôa,
Lukas	42	23	45	inyule hiañgaa hi bé ti ha bé mapubi; ha nyen libadô li témpel li kéni ñemkété.
Lukas	42	23	46	Ndi Yésu a lond ni kiñ keñi, a kal le: “A Ta, me mbii mbuu wem i moo moñ.” Kiki a mal kal hala, a pémés nhébék wé u nsôk.
Lukas	42	23	47	I ngéda ñane mbôgôl bisônda a bi tehe mam ma bi tagbe, a bôdôl ti Nyambe lipém, a kalak le: “Ntiik! I mut nunu a bak toi a téé sép.”
Lukas	42	23	48	Yak mamut momasôna ma bé ma kôdi ha inyu jam li, kiki ma ntehe i mam mana momasôna ma ntagbe, ma témb i mandap, ma tumbbaga ni ndutu.
Lukas	42	23	49	Jam lipe ki, ba bobasôna ba bé yi nye, ba bé ba téé nonok. Yak i bôda ba bi noñ nye ibôdôl i Galiléa ba bé ha, ba tehge ki mam mana.
Lukas	42	23	50	Ndi nuna-ki, mut wada ba nsébél le Yôsep nu a bé ikété Ntôñ bakéés bakeñi, a bé loñge mut, a bak ki mut a téé sép.
Lukas	42	23	51	(I mut nu a bi nit bé mahoñol map, to maboñok map.) A bé mut Arimatia, tison yada i Yudéa; a bé bem Ane Nyambe.
Lukas	42	23	52	I mut nunu a ke yak Pilatô, a bat mim u Yésu.
Lukas	42	23	53	I mbus, a suhus mim, a lép wo loñge mboñ, a niñi wo mu soñ a bi tém ikété liaa; ba bé ngi niñi mim umpe mukété.
Lukas	42	23	54	Hala a bé i kel Ngôôba, kel Sabat i bak bebee ni bôdôl.
Lukas	42	23	55	Ndi i bôda ba bi lôha ni nye ibôdôl i Galiléa, yak bo ba ke, ba béñge soñ, ba tehe ki lelaa ba bi niñi mim wé.
Lukas	42	23	56	I mbus, ba témb inyu kôôba binunumba ni labinda. Ndi ba bi noi i kel Sabat kiki mbén i mbat.
book	book_id	chapter	verse	text
Lukas	42	24	1	Ndi i hilo hi bisu hi sonde, ba bi pule ke i soñ, ba kena binunumba ba bi kôôba.
Lukas	42	24	2	Ndi ba koba le ba mbiiñgaha ngok haa ni soñ,
Lukas	42	24	3	i ngéda ba bi jôp, ba koba bé mim u Nwet le Yésu.
Lukas	42	24	4	Mu kiki ba bé nhelek, nun-ki! Bôt iba lôñni mambot ma bé bai, ba telep ipañ yap.
Lukas	42	24	5	Bôda ba kon woñi, ba ue masu map ’isi; ha nyen i bôt bana ba kal bo le: “Inyuki ni nyéñ nu a yé yômi ikété bawoga?
Lukas	42	24	6	A ta bé hana, ndi a ntuge. Hoñlana jam a bi kal ngéda a bé a ngi yii i Galiléa,
Lukas	42	24	7	a kalak le ba nlama ti Man mut i moo ma baboñbéba, ba nol nye i kék, ndi i hilo hi nyônôs aa, a tuge.”
Lukas	42	24	8	Ha nyen ba bi bigda bibañga gwé,
Lukas	42	24	9	ba nyodi i soñ, ba ke, ba añle jôm ni wada lôñni bana bape bobasôna i mam mana momasôna.
Lukas	42	24	10	I bôda bana ba bé Maria Magdaléna, Yôhana, ni Maria nyañ Yakôbô. Yak bôda bape ba ba bé ni bo ba bé añle baôma i mam mana.
Lukas	42	24	11	Ndi ñañ wap u bé nene bijôñ inyu baôma, ba bé hémle bé to bôda.
Lukas	42	24	12	Ndi Pétrô a telep, a ke ngwéé i soñ, a sedep, a béñge, a tehe ndigi biloñge bi mabadô. Ha nyen a bi témb, a badbaga le kii i ntagbe.
Lukas	42	24	13	Ndi nuna-ki, i nlélém kel, bôt iba ikété yap ba bé ke i mbai yada ba nsébél le Émaus; i nyodi nyoo ipam i Yérusalem a bé jam kiki bo jôm li kilôméta ni yada,
Lukas	42	24	14	ba bé kwel inyu mam momasôna ma bi tagbe.
Lukas	42	24	15	Kiki ba bé añal, ba kwelek inyu mam mana, Yésu nyemede a kôôge bebee, a bôdôl kiha lôñni bo,
Lukas	42	24	16	ndi ba bi la bé yi nye.
Lukas	42	24	17	A kal bo le: “Mambe mam ni yé i kwélél hala i njel?” Ha nyen ba bi telep, ba ma kañ masu.
Lukas	42	24	18	Wada wap nu ba nsébél le Kléôpa a timbhe, a kal nye le: “Baa u yé nkén mut? Lelaa ni u niñ i Yérusalem ndi u nyi bé i mam ma ntagbe munu dilo dini?”
Lukas	42	24	19	A bat bo le: “Mambe mam?” Ba kal nye le: “I mam ma mbéñge Yésu mut Nasaret, nu a bi unda lipémba li mpôdôl ikété maboñok ni bibañga i bisu bi Nyambe ni i bisu bi litén jolisôna;
Lukas	42	24	20	ni lelaa baéga biprisi ni baane bés ba bi boñ le a kôhna mbagi nyemb, ba tômôl ki nye i kék.
Lukas	42	24	21	Ndi di bééna botñem le i mut nu nyen a lam-ga tohol Israel. Handugi mam mana momasôna, nano a yé dilo daa le i mam mana ma bi tagbe.
Lukas	42	24	22	Yak bôda bahogi ipôla yés ba nhélés bés, inyule ba mpule ke i soñ,
Lukas	42	24	23	ndi kiki ba ntehe bé mim wé, ba lo ba kal le ba ntehe hélha jam: Biañgel bi mpémél bo, bi kal le a yé i niñ.
Lukas	42	24	24	I mbus, bahogi ipôla yés ba ke i soñ, ba koba yo kiki bôda ba bak ba kal, ndi ba tehe bé nye.”
Lukas	42	24	25	Ha nyen a bi kal bo le: “A bé ba ni nyéñ bé hek pék, miñem minan mi tiñhaga ki hémle mam momasôna bapôdôl ba bi pot!
Lukas	42	24	26	Baa i bé bé nseñ le Kristô a nok ndutu inyu mam mana le ndi a jôp i lipém jé?”
Lukas	42	24	27	Ha nyen a bi bôdôl ni Môsi lôñni Bapôdôl bobasôna, a toñle bo i mam ma mbéñge nyemede ikété Bitilna gwobisôna.
Lukas	42	24	28	Sôk i nsôk, ba pam bebee ni mbai het ba bé ke, ndi nye a boñ wengoñle a nkônde ke ni bisu.
Lukas	42	24	29	Ndi ba nai nye le a yén ni bo, ba kalak le: “Yén ni bés, inyule kôkôa i nkwo, yak u u yé bebee ni sude.” Ha nyen a bi jôp, a yén ni bo.
Lukas	42	24	30	I ngéda a bé je ni bo, a yoñ bret, a sayap yo, a bek yo, a bôdôl ti bo yo.
Lukas	42	24	31	Ha nyen mis ma bi tibil yibla bo, ba yi nye; ndi a nyoi bo i mis.
Lukas	42	24	32	Ndi ba kahal kalna le: “Baa hala a bak nga a tihba miñem nwés ngéda a pôdhak bés mu nloñ, a tiblak toñle bés Bitilna?”
Lukas	42	24	33	I nlélém ngeñ, ba telep, ba témb i Yérusalem, ba koba le jôm ni wada ni ba ba bi kodba lôñni bo
Lukas	42	24	34	ba yé i kal le: “Ibabé pééna, Nwet a ntuge, a mpémél Simôn!”
Lukas	42	24	35	I mbus, ba añal i mam ma bi tagbe i njel ni lelaa ba bi yimbne nye ngéda a bi bek bret.
Lukas	42	24	36	Kiki ba bé pot i mam mana, nyemede a telep ipôla yap, a kal bo le: “Nsañ u ba ni bé.”
Lukas	42	24	37	Ndi kiki ba bé kon woñi ngandak, ba sehlaga, ba hoñol le ba yé i tehe añgel.
Lukas	42	24	38	Ha nyen a bi kal bo le: “Inyuki ni nkon woñi? Inyuki ni mpééna mu miñem minan?
Lukas	42	24	39	Ni béñge moo mem ni makôô mem, memede nu; tihbana me inyu tehe, inyule añgel i gwé bé minsôn to bihés kiki ni yé i tehe i meeni.”
Lukas	42	24	40	Kiki a bé pot hala, a unda bo moo mé ni makôô mé.
Lukas	42	24	41	Ndi kiki ba bé hégda bé le nye nu inyule ba bi hel, ba bak ki maséé, a kal bo le: “Baa ni gwé yom je hana?”
Lukas	42	24	42	Ha nyen ba bi ti nye mbômôk hiobi,
Lukas	42	24	43	a yoñ hio, a je hio i bisu gwap.
Lukas	42	24	44	I mbus, a kal bo le: “Bibañga gwem bini gwon me bi kal bé ngéda me bé me ngi yii lôñni bé, le i mam momasôna ma yé ntilga ikété mbén Môsi ni Bapôdôl ni Tjémbi ma nlama yon.”
Lukas	42	24	45	I mbus, a yibil bo mahoñol le ba tibil nok Bitilna,
Lukas	42	24	46	a kal bo le: “I yé ntilga le: Kristô a nlama nok ndutu, a tuge ikété bawoga i hilo hi nyônôs aa,
Lukas	42	24	47	ni le i jôl jé, ba añal ki ikété biloñ gwobisôna le bôt ba nlama tam bibéba inyu kôhna nwéhél; nson unu w’a bôdle i Yérusalem.
Lukas	42	24	48	Ni nlama ba mbôgi i mam mana.
Lukas	42	24	49	Nuna-ki, me yé i ômle bé jam Tata a bi bôn. Ndi bé, yéna ikété tison letee ni kôhna ngui i nlôl i ngii.”
Lukas	42	24	50	I mbus, a kena bo letee ni Bétania, a pa moo, a sayap bo.
Lukas	42	24	51	Kiki a bé sayap bo, a bagla lôñni bo, a ke i ngii.
Lukas	42	24	52	Ha nyen ba bi ti nye lipém, ba témb i Yérusalem, ba bak maséé kiyaga.
Lukas	42	24	53	Ba bé i témpel ngéda yosôna, ba béghak Nyambe.
