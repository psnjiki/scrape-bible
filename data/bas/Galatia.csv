book	book_id	chapter	verse	text
Galatia	48	1	1	Me Paul, me yé ñôma, hala a bi lôl bé me ni njel bôt ba binam, mut binam bé to nyen a bi téé me; ndi hala a bi lôl me ni njel Yésu Kristô lôñni Nyambe Tata, nu a bi tugul nye ikété bawoga;
Galatia	48	1	2	me ni lôk kéé yosôna i i yé lôñni me, di ntilna makoda ma Galatia:
Galatia	48	1	3	Konangoo i mbuma ñañ ni nsañ bi nlôl yak Nyambe Tata wés ni Nwet le Yésu Kristô bi ba ni bé.
Galatia	48	1	4	A bi ti nyemede inyu bibéba gwés le ndi a tohol bés munu béba nkoñ ’isi unu inoñnaga ni sômbôl i Nyambe wés ni Tata wés;
Galatia	48	1	5	lipém li ba ni nye i boga ni boga. Amen.
Galatia	48	1	6	Hala a nhélés me le Nu a bi sébél bé ni konangoo i mbuma ñañ i Kristô, ni mpala nwas le ba tinde bé i kôm nye mbus inyu noñ ntén ñañ nlam umpe.
Galatia	48	1	7	Ñañ nlam umpe u ta bé; ndi bahogi ikété nan ba nyumus bé, ba sômblak ki heñel ñañ nlam inyu Kristô.
Galatia	48	1	8	Ndi to ibale añgel yon i nlôl i ngii, tole wada ikété yés nyen a ñañle bé ñañ nlam u yé mahéñha ni ñañ nlam di bi añle bé, a ba ntiihege.
Galatia	48	1	9	Kiki di mbôk di kal, me ntiimba ki kal hala nano: Nu ni nu a ñañle bé ñañ nlam u u yé mahéñha ni u ni bi neebe, a ba ntiihege.
Galatia	48	1	10	Ni maliga, baa bôt ba binam bon me nyéñ kwés nkaa nano, tole Nyambe? Tole bôt bon me yé noode lémél? Ibale me lémlak bôt, ngo ki me ta bé nkol u Kristô.
Galatia	48	1	11	Inyule me ngwés yis bé, a lôk kéé, le i ñañ nlam me bi añle bé, u nlôl bé ni bôt ba binam;
Galatia	48	1	12	inyule mut binam bé nyen a bi ti me wo, me bi nigil bé to wo, ndi Yésu Kristô nyen a bi soolene me wo.
Galatia	48	1	13	Ibabé nkaa, ni bi nok lelaa me bé niñ i ngéda kôba ikété base Lôk Yuda, le me bé tééñga likoda li Nyambe iloo hihéga, me noodege tjé jo;
Galatia	48	1	14	me bé boñ ngandak mahol ikété base Lôk Yuda iloo bisega gwem mukété litén jem, hala kiki me bééna makénd iloo hihéga inyu bilem bi loñ bi basañ bem.
Galatia	48	1	15	Ndi Nyambe nu a bi héya me ikété libum li ini, a sébél ki me ni njel konangoo yé i mbuma ñañ, i ngéda a bi tehe loñge
Galatia	48	1	16	i solol Man wé ni njel yem, le ndi me añle biloñ bipe ñañ nlam inyu yé, me bi pala bé ke i bat mut binam nye ki nye maéba;
Galatia	48	1	17	me bi bet bé to i Yérusalem inyu boma i bôt ba bi yila baôma ilole me nyila ñôma, ndi me bi ke i Arabia, i mbus me témb i Damaskô.
Galatia	48	1	18	I mbus nwii maa, me bi bet i Yérusalem inyu yuuga Kéfa, me yén ki lôñni nye jôm li dilo ni ditan.
Galatia	48	1	19	Ndi me bi tehe bé ñôma to wada ikété bana baôma bape, handugi Yakôbô, manyañ Nwet.
Galatia	48	1	20	Inyu mam me yé i tilna bé nano, me nkal bé maliga i bisu bi Nyambe le me ntembee bé.
Galatia	48	1	21	I mbus ha, me ke i minkoñ mi Siria ni mi Kilikia.
Galatia	48	1	22	Ndi makoda ma Yudéa ma ma bé ikété adna ni Kristô ma bé yi bé me.
Galatia	48	1	23	Ma bé béna nok ndik bôt bape ba nkal le: “I mut a bé tééñga bés kôba, nano a yé i añal ñañ nlam inyu hémle a bé yéñ tjé kôba.”
Galatia	48	1	24	Jon ma bi bôdôl ti Nyambe lipém inyu yem.
book	book_id	chapter	verse	text
Galatia	48	2	1	I mbus jôm li nwii ni mina, me bi témb me bet i Yérusalem lôñni Barnabas, me ke ki lôñni Titô.
Galatia	48	2	2	Me bi ke inyule me bi kôhna ngim masoola le me bet nyoo, me toñle ki bo i ñañ nlam me yé i añal ikété biloñ bipe. Ndi me bi boñ bé hala i mbamba, ndik i bisu bi bôt likoda li nlôôha ti lipém, inyu boñ le me ba nkwoog nkaa le me tumbbaga bé ni nson, tole me bi tumbba bé to ni nson yañga.
Galatia	48	2	3	Ndi to Titô nu a bé lôñni me, a bi ba bé nyégsaga i kweeba, to hala kiki a yé man Grikia.
Galatia	48	2	4	Ndi hala a bi lona mindañ inyule lôk kéé i bitembee i bi sooma ipôla yés inyu hes kunde di yé maséé i bana ikété adna ni Kristô Yésu, le ndi ba yilha yaga bés minkol;
Galatia	48	2	5	di bi nôgôl bé bo to ndék, to inyu ndék ngéda yaga, inyu boñ le maliga ma ñañ nlam ma ke ni bisu i ba ikété nan.
Galatia	48	2	6	Ndi inyu bôt ba nene kiki bañga bôt (to ibale ba bé mimbe mintén mi bôt kôba, hala a nkal bé me to jam, inyule Nyambe a nkéés bé mut i bitéé bi mis), i bôt likoda li nlôôha ti lipém ba bi lona bé me jam li mondo.
Galatia	48	2	7	Ndi ngéda ba bi tehe le men me bi kôhna bisai i añle bôt ba ta bé nkweebaga ñañ nlam, nlélém kiki Pétrô a bi kôhna bisai inyu bôt ba yé nkweebaga
Galatia	48	2	8	(inyule nu a bi ti Pétrô ngui le a gwel nson ñôma inyu bôt ba yé nkweebaga, nyen a bi ti yak me ngui inyu bôt ba biloñ bipe)
Galatia	48	2	9	ndi ngéda ba bi yimbe le konangoo i mbuma ñañ i bi tina me, Yakôbô, Kéfa ni Yôhanes ba ba nene kiki mbiñ bôt ikété likoda, ba bi ti Barnabas lôñni me woo walôm inyu unda le ba nit bés, kayéle bés di bé lama ke i biloñ bipe, ndi bo ba bé lama ke yak bôt ba yé nkweebaga.
Galatia	48	2	10	Ba kal ndik bés le di hoñlak diyeyeba, me bi ligip ki i boñ hala.
Galatia	48	2	11	Ndi ngéda Kéfa a bi lo i Antiôkia, me bi kolba nye i mbombom inyule i bé ntiik le i jam a bi boñ li bé libe.
Galatia	48	2	12	Inyule ilole bôt bahogi ba ba bi lôl yak Yakôbô ba nlo, a bééna lem i je ni bôt ba biloñ bipe; ndi ngéda ba bi lo, a bi boñ ha bé hala, a bagla, inyule a bé kon bôt ba yé nkweebaga woñi.
Galatia	48	2	13	Yak ini Lôk Yuda ipe i noñ nye mu bihéñba gwé, kayéle yak Barnabas a noñ bo mu bihéñba gwap.
Galatia	48	2	14	Ndi ngéda me bi tehe le ba bé ke bé inoñnaga ni maliga ma ñañ nlam, me kal Kéfa i bisu bi bôt bobasôna le: “Ibale we nu u yé man Lôk Yuda, u niñ kiki bôt ba biloñ bipe, ha kiki bon ba Lôk Yuda bé, lelaa u nla nyégsa bôt ba biloñ bipe le ba niñ inoñnaga ni bilem bi Lôk Yuda?”
Galatia	48	2	15	Bés ba di bi gwéé bon ba Lôk Yuda, di ta bé baboñbéba ba ba nlôl i biloñ bipe,
Galatia	48	2	16	di nyi le mut a nkéla bé le a téé sép ni njel minson mi mbén, ndi ndigi ni njel hémle a nhémle Yésu Kristô. Jon di bi hémle Kristô Yésu, le ndi di kéla le di téé sép ni njel hémle di nhémle Kristô, ha ni njel minson mi mbén bé; inyule mut to wada a’ kéla bé le a téé sép ni njel minson mi mbén.
Galatia	48	2	17	Nano ibale di nyéñ le i kéla le di téé sép ni njel Kristô, ndi di nen-ge kiki baboñbéba, baa hala a nkobla le Kristô a yé ngwélél nu béba? To jam!
Galatia	48	2	18	Ibale i mam yaga me bi tjé kôba mon me ntiimba oñ, wee me ñunda le me yé mboñbéba.
Galatia	48	2	19	Inyule ni njel mbén, me bi wo inyu mbén, le ndi me témb i niñ inyu Nyambe.
Galatia	48	2	20	Me yé ntômlak i kék lôñni Kristô. Me ha bé nyen me niñ, ndi Kristô nyen a yé i niñ ikété adna lôñni me. Ni maliga, i niñ me niñ nano ikété minsôn, me niñ yo ni njel hémle me nhémle Man Nyambe nu a bi gwés me, a sem ki nyemede inyu yem.
Galatia	48	2	21	Me ntjél bé me konangoo i mbuma ñañ i Nyambe, inyule ibale telepsép i yé ni njel mbén, wee Kristô a bi wo toi yañga.
book	book_id	chapter	verse	text
Galatia	48	3	1	Éé, a bijôñ bi bôt bi Galatia! Njee a bi lugha bé hala, ki le ba bi tibil yaga toñle bé lelaa Yésu Kristô a bi tômlana i kék?
Galatia	48	3	2	Me nyéñ ndik bat bé jam jada: Baa ni bi kôhna mbuu mpubi ni njel minson mi mbén tole inyu hémle ni nhémle i mam ni bi nok?
Galatia	48	3	3	Baa ni nai toi ni bijôñ? Ni bi bôdôl ngwéé i pes mbuu, baa ni yé i mélés wo nano i pes minsôn?
Galatia	48	3	4	Baa ni bi nok ndutu ngandak hala yañga? Ibale hala a bé toi yañga.
Galatia	48	3	5	Jon nu a nti bé mbuu mpubi, a boñok mimpémba mi mam ipôla nan, baa a mboñ hala inyu minson minan mi mbén tole inyu hémle ni nhémle mam ni bi nok?
Galatia	48	3	6	Hala a yé ndik kiki Abraham a bi “hémle Yéhôva, hala a éña nye le a téé sép.”
Galatia	48	3	7	Ni nyi yaga le i bôt ba ntéñbe ni hémle bon ba yé bon ba Abraham.
Galatia	48	3	8	Ndi kiki Nyambe a bé yi i bisu bi ngéda le a’ kal bôt ba matén le ba téé sép ni njel hémle, jon a bi añle Abraham ñañ nlam i bisu bi ngéda ni njel tilna i i nkal le: “Ni njel yoñ nyen biloñ gwobisôna gw’a ba nsaibak.”
Galatia	48	3	9	Jon i bôt bobasôna ba ntéñbe ni hémle ba yé nsaibak lôñ yada ni Abraham nu a bééna hémle.
Galatia	48	3	10	Ba bobasôna ba mbôdôl minson mi mbén ñem ba yé isi ndiihe, inyule i yé ntilga le: “Nu ni nu a ntéñbe bé ni mam momasôna ma yé ntilga ikété nhôdôk kaat u mbén Môsi, le ndi a boñok mo, a yé ntiihege.”
Galatia	48	3	11	Handugi hala, i yé ntiik le Nyambe a nkal bé le mut nye ki nye a téé sép ni njel mbén, inyule “mut telepsép a’ niñil inyu hémle.”
Galatia	48	3	12	Ndi mbén Môsi i niñne bé i ngii hémle. Ndi i nkal ndik le: “Nu a mboñ i mam mana a’ niñ ni njel yap.”
Galatia	48	3	13	Kristô a bi somb bés, a begee ndiihe inyu yés le ndi a kobol bés isi ndiihe i mbén Môsi, inyule i yé ntilga le: “I mut ni mut a péni i kék a yé ntiihege.”
Galatia	48	3	14	Hala a bi bôña le ndi biloñ bipe bi kôhna bisai bi Abraham ni njel Kristô Yésu, kayéle ni njel hémle yés di la kôhna mbuu mpubi Nyambe a bi bôn.
Galatia	48	3	15	A lôk kéé, me nyoñ hihéga bôt ba binam ba nla nok: Ibale mut a mal boñ ngim malômbla, to hala kiki a yé ndik mut binam, mut nye ki nye a nsagal ha bé mo, to kônde mam mape mukété.
Galatia	48	3	16	Ndi mimbônga mi bé inyu Abraham ni mbôda yé. Tilna i nkal bé le: “Inyu bon boñ,” wengoñle ba yé ngandak. Ndi i nkal le: “Inyu mbôda yoñ,” hala wee i yé yada, yon i yé Kristô.
Galatia	48	3	17	Me nkal ki le: To hala kiki mbén Môsi i bi lo mbôgôl nwii ina ni môm maa i mbus ngéda, i bi sagal bé malômbla Nyambe a bi bôk a boñ, kayéle i mélés mbônga.
Galatia	48	3	18	Inyule ibale bum i niñne i ngii mbén, wee i niñne ha bé i ngii mbônga; ndi ni njel mbônga nyen Nyambe a bi ti Abraham bum ni loñgeñem.
Galatia	48	3	19	Mbén Môsi i bi tiba ni inyuki? I bi kôndba inyu yelel bibéba letee mbôda i lo, nyen a bi kôhna mbônga, biañgel gwon bi bi lôôs wo ni njel moo ma ñat malômbla.
Galatia	48	3	20	Ndi ñat malômbla a ta bé nseñ ngéda mut a yé ndik wada i yoñ ngaba i malômbla, ndi Nyambe a yé ndik wada.
Galatia	48	3	21	Baa hala a nkobla ni le mbén Môsi i nkolba mimbônga mi Nyambe? To jam! Inyule ibale ngim mbén i tina le i nla ti bôt niñ, ki bôt ba bi bana yaga telepsép ni njel mbén.
Galatia	48	3	22	Ndi Bitilna bi bi ha bôt bobasôna isi mok mi béba, le ndi i bôt ba ñunda le ba gwé hémle ba kôhna mbônga u u nlôl ni njel hémle ba nhémle Yésu Kristô.
Galatia	48	3	23	Ndi ilole hémle i nlo, mbén yon i bé tééda bés, di bak i mok, di bemek hémle i i bé bebee ni soolana.
Galatia	48	3	24	Jon mbén Môsi i bi yila ntééda wés nu a nkena bés yak Kristô, le ndi i kéla le di téé sép ni njel hémle.
Galatia	48	3	25	Ndi nano nu hémle i nlo, di ta ha bé isi ntééda.
Galatia	48	3	26	Bébobasôna ni yé yaga bon ba Nyambe ni njel hémle ni nhémle Kristô Yésu.
Galatia	48	3	27	Inyule bébobasôna ba ni bi kôhna nlélém sôble kiki Kristô, ni bi yila kiki Kristô.
Galatia	48	3	28	Man Lôk Yuda to man Grikia a ta bé, nkol to mut nu a ta bé nkol a ta bé, munlôm to muda a ta bé, inyule bébobasôna ni yé wada ikété adna ni Kristô Yésu.
Galatia	48	3	29	Ndi ibale ni yé ba Kristô, wee ni yé yaga mbôda Abraham, ni bak bakôdôlbum inoñnaga ni mbônga.
book	book_id	chapter	verse	text
Galatia	48	4	1	Ndi me nkal le ntel wonsôna nkôdôlbum a ngi yii mañge ntitigi, a ta bé maselna ni nkol, to hala kiki nyen a yé nwet mam momasôna,
Galatia	48	4	2	ndi a yé isi énél i batééda ni bokindak letee ni kel isañ a bi bôk téé.
Galatia	48	4	3	Nlélém jam, yak bés ngéda di bé boñge, di bé minkol mi manjel ni mahoñol ma nkoñ ’isi.
Galatia	48	4	4	Ndi kiki ntjegek ngéda u bi kola, Nyambe a ep Man wé, nu muda a bi gwal, i Man nu a bak ki isi mbén,
Galatia	48	4	5	inyu boñ le a saa ndamba inyu kobol i bôt ba yé isi mbén, le ndi Nyambe a yoñ bés kiki bon bé ngwalakbel.
Galatia	48	4	6	Nano kiki ni yé bon, Nyambe a bi ep mbuu u Man wé ikété miñem nwés, won u nlond le: “Abba, a Ta!”
Galatia	48	4	7	Jon u ta ha bé nkol, ndi u yé man; i ba ni le u yé man, wee Nyambe a mboñ le u ba nkôdôlbum.
Galatia	48	4	8	To hala, ngéda ni bé yi bé Nyambe, ni bé minkol mi bôt ba ta toi bé banyambe.
Galatia	48	4	9	Ndi nano nu ni mpam i yi Nyambe, tole ni nla kal le Nyambe a mal yi bé, lelaa ni ntémb ni hielba inyu noñ gwañga bi mam ni mam ma ta bé nseñ, ni sômblak ki tiimba yila minkol mi mam ma?
Galatia	48	4	10	Ni ntibil yaga tééda dilo, ni sôñ, ni mangéda, lôñni nwii.
Galatia	48	4	11	Me nkon woñi inyu nan, i tiga nene wengoñle me bi boñ biliya inyu nan yañga.
Galatia	48	4	12	Me nsoohe bé, a lôk kéé, le ni yila kiki me yé, inyule yak me me bé kiki ni yé. Ni bi boñ bé me béba.
Galatia	48	4	13	Ndi ni nyi le inyu kon wem i pes minsôn nyen me bi bana pôla inyu ngélé bisu i añle bé ñañ nlam.
Galatia	48	4	14	To hala kiki kon wem i pes minsôn u bé manoodana inyu nan, ni bi pidip bé me, ni bi yoñ bé to me kiki yom i nyega; ndi ni bi leege me kiki añgel Nyambe, kiki Kristô Yésu.
Galatia	48	4	15	Maséé ni bééna ma yé hee? Inyule me mbok mbôgi inyu nan le, ibale hala a bé le a bôña, ki ni bi sodol mis manan, ni ti me mo.
Galatia	48	4	16	Ndi baa ni nkahal oo me inyule me nkal bé maliga?
Galatia	48	4	17	Ba mboñ kii yosôna ba nla inyu yoña bé, ndi ba mboñ bé hala ni mahoñol malam; ba nyéñ bagal bé ni me inyu boñ le ni ligip i noñ bo.
Galatia	48	4	18	Ndi hala a yé loñge jam ibale ngéda yosôna, mut a mboñ biliya bi ngui i yéñ bé ni mahoñol malam, ha ndik bé ngéda me yé lôñni bé.
Galatia	48	4	19	A bon bem batitigi, me yé i tiimba nok njôghe nkôôga inyu nan letee ni bana libak li Kristô.
Galatia	48	4	20	Me bak le me gwés ba nyoo inyu pôdôs bé nya ipe, inyule ni nhélés me.
Galatia	48	4	21	Kala me, a bé ba ni nsômbôl ba isi mbén, baa ni ñemble bé yom mbén Môsi i nkal?
Galatia	48	4	22	Kiki hihéga, i yé ntilga le Abraham a bééna bon bôlôm iba, wada ni hingonda hi hi bé nkol, numpe ni muda nu a bé bé nkol;
Galatia	48	4	23	ndi man nu hingonda hi hi bé nkol a bi gwéé kiki bon bobasôna, ndi man nu muda a bé bé nkol a bi gwééne ni njel mbônga.
Galatia	48	4	24	I mam mana ma nla yôña kiki mbañ; inyule i bôda bana ba yé yimbne i malômbla ima: Malômbla mada ma nlôl i Hikôa Sinai, ma ngwal bon ba ba ga ba minkol, mon ma yé Hagar.
Galatia	48	4	25	I Hagar nunu a yé yimbne i Sinai, hikôa hiada i Arabia, nyen a yé yimbne i Yérusalem nu len ini, inyule nye ni bon bé ba yé minkol.
Galatia	48	4	26	Ndi Yérusalem i ngingii a ta bé nkol, nyen a yé nyañ wés.
Galatia	48	4	27	Inyule i yé ntilga le: “Kon maséé, a kom muda i i ngwal bé; leñek diléla, a muda nu a nyi bé nkôôga; inyule bon ba muda ba ntjôô, ba yé ngandak iloo bon ba muda a gwé nlôm.”
Galatia	48	4	28	Jon, a lôk kéé, ni yé bon inoñnaga ni mbônga, nlélém kiki Isak.
Galatia	48	4	29	Ndi nlélém kiki nu a bi gwéé kiki bôt bobasôna a bi bôdôl tééñga nu a bi gwéé ni njel mbuu mpubi ha ngéda i, hala nyen i yé Yak i len ini.
Galatia	48	4	30	To hala, kii tilna i nkal? “Luhul hingonda hi yé nkol lôñni lok yé, inyule kekikel lok i hingonda hi yé nkol i ga ba bé nkôdôlbum lôñni lok i muda nu a ta bé nkol.”
Galatia	48	4	31	Jon, a lôk kéé, di ta bé bon ba hingonda hi hi yé nkol, ndi ba muda nu a ta bé nkol.
book	book_id	chapter	verse	text
Galatia	48	5	1	Inyu bana ntén kunde unu nyen Kristô a bi kobol bés. Jon, ni telep siñ siñ, ni neebe bañ le ba kônde ki bééga bé kop nson i minkol.
Galatia	48	5	2	Nuna-ki! Me Paul, me nkal bé le ibale ni nkweeba, Kristô a’ bane bé bé nseñ wo ki wo.
Galatia	48	5	3	Hiki mut a nkweeba, me ntiimba bôgôl nye mbôgi le a yé nyégsaga i tééda mbén Môsi yosôna.
Galatia	48	5	4	Ni yé mbaglak ni Kristô, a bé ba ni nyéñ kéla le ni téé sép ni njel mbén; ni nke haa ni konangoo yé i mbuma ñañ.
Galatia	48	5	5	I pes yés, ni njel mbuu u Nyambe nyen di nyégi yaga i bem telepsép i i nlôl ni hémle, yon di mbôdôl ñem.
Galatia	48	5	6	Inyule ikété adna ni Yésu Kristô, to likwee, to ngikweeba bi gwé bé mahee mo ki mo; ndi hémle i i ngwel nson ni njel gwéha yon i gwé mahee.
Galatia	48	5	7	Ni bak ni ñôt ngwéé loñge. Njee a nkéñ bé njel i ke ni bisu i nôgôl maliga?
Galatia	48	5	8	I mintén mi mahoñol mini mi nlôl bé yak Nu a nsébél bé.
Galatia	48	5	9	Ngo ndék séñha i nhulus flawa yosôna.
Galatia	48	5	10	Me yé nkwoog nkaa le bé ba ni yé ikété adna ni Nwet n’a hoñol bé nya ipe; ndi i mut a yé i lona bé yubda, to njee yaga nu, a’ kôhna i mbagi nôgôs a kôli kôhna.
Galatia	48	5	11	Inyu yem, a lôk kéé, ibale me ngi téak likalô inyu likwee, inyuki ni me ngi kôhnaga ndééñga? Ngo wee ngok baagene i kék njiiha i bi tjiba.
Galatia	48	5	12	Me gwé ngôñ le i bôt ba yé i noode yumus bé ba yilha bomede nwak.
Galatia	48	5	13	A lôk kéé, ni bi séblana inyu ba kunde, ndi ni gwélél bañ i kunde ini kiki njel inyu noñ minheña mi minsôn; ndi ni njel gwéha, ni sélél bé ni bé kiki minkol.
Galatia	48	5	14	Inyule mbén Môsi yosôna i bi yônôl munu mbén yada ini le: “U nlama gwés mut woñ libôk kiki wemede.”
Galatia	48	5	15	Ndi ibale ni nke ni bisu i koogana ni i jena bé ni bé, yoña yihe, tiga le ni tjéna bé ni bé.
Galatia	48	5	16	Ndi me nkal le, kena ni bisu i hiôm ni njel mbuu u Nyambe, ndi n’a yônôs yaga bé minheña mi minsôn nwo ki nwo.
Galatia	48	5	17	Inyule minsôn ikété minheña nwé mi nkolba mbuu, yak mbuu u nkolba minsôn; bi nkolbana gwo ni gwo, kayéle ni mboñ bé i mam ni nsômbôl toi boñ.
Galatia	48	5	18	Handugi hala, ibale mbuu u Nyambe won u ñéga bé, wee ni ta bé isi mbén.
Galatia	48	5	19	Ndi minson mi minsôn mi ntibil yaga nene, nwon mi yé malal ma nyega, nyega, maboñok mabe ngi wonyuu,
Galatia	48	5	20	i bégés bisat, maada ni mimbuu mimbe, ôa, momol, njôñ, nyayak, mindañ, mbagla, mintôñ mi mbagla,
Galatia	48	5	21	tama, lihiua, mangand ma nyega, ni mam mape kiki ma. Me yé i béhe bé i bisu bi ngéda inyu mam mana, nlélém kiki me bi bôk me béhe bé, le i bôt ba mboñ i nya mam ini b’a kôdôl bé Ane Nyambe.
Galatia	48	5	22	Ndi litam li mbuu li yé gwéha, maséé, nsañ, wongut, loñgeñem, ñem nlam, hémle,
Galatia	48	5	23	ñemlima, hôtnyuu. Mbén i i nkolba i nya mam ini i ta bé.
Galatia	48	5	24	Handugi hala, i bôt ba yé ba Kristô Yésu ba mal tômôl minsôn i kék lôñni minheña nwé ni ngôñ yé ibe.
Galatia	48	5	25	Ibale di niñ ni njel mbuu u Nyambe, wee yak bés di kilak ikété oda ni njel mbuu u Nyambe.
Galatia	48	5	26	Di yila bañ bôt ba ntôñ ndigi bomede, to jôp i pémsan bés ni bés, to tamna bés ni bés.
book	book_id	chapter	verse	text
Galatia	48	6	1	A lôk kéé, ibale mut a nyoñ béba njel, ilole a nyimbe hala, bé ba ni yé minhôôlak i pes mbuu noodana kodol i mut nu ni ñemlima. Ndi u tadak wemede, tiga le yak we u noodana.
Galatia	48	6	2	Kena ni bisu i beglana mambegee ma ñét bé ni bé, hala nyen n’a yônôs mbén Kristô.
Galatia	48	6	3	Ibale mut a nhoñol le a yé jam, ki le a ta bé to yom, wee a yé i lôk nyemede.
Galatia	48	6	4	Ndi hiki mut a wan minson nwé nyemede, ha nyen a’ bana njom i kon maséé inyu minson nwé nyetama, ndi ha inyu bé le a nhégha nyemede ni mut numpe.
Galatia	48	6	5	Inyule hiki mut a’ begee yé yé mbegee.
Galatia	48	6	6	Handugi hala, i mut ba niiga bañga i Nyambe a kabna mam malam momasôna lôñni nu a nti nye biniigana bini.
Galatia	48	6	7	Ni yôm bañ, ba ntugbene bé Nyambe. Inyule i yom mut a nsal, yo ki yon a’ bumbul;
Galatia	48	6	8	inyule nu a nsal inyu minsôn a’ bumbul tjiba mu minsôn nwé, ndi nu a nsal inyu mbuu a’ bumbul niñ boga mu mbuu.
Galatia	48	6	9	Jon di waa bañ boñ loñge, inyule d’a bumbul i loñge ngéda ibale di ntomb bé.
Galatia	48	6	10	Jon ntel wonsôna di ntehe pôla, di bôñôl bôt bobasôna loñge, ndi téntén i bôt ba yé bés lihaa li hémle.
Galatia	48	6	11	Nuna-ki, matila makeñi me ntilna bé ni woo wem womede.
Galatia	48	6	12	I bôt bobasôna ba nsômbôl nene loñge i pes minsôn, bon ba noode nyégsa bé i kweeba, ba boñok hala ndigi inyu keñgle ndééñga i kék njiiha i Kristô.
Galatia	48	6	13	Inyule to i bôt ba nkweeba, bomede ba noñ bé mbén Môsi, ndi ba nsômbôl le ni kweeba kayéle ba la kadba inyu jam ni mboñ manyuu manan.
Galatia	48	6	14	Ndi m’a kadba bé kekikel, handugi inyu kék njiiha i Nwet le Yésu Kristô; ni njel yé nyen nkoñ ’isi u bi wo i mis mem, yak me me wo i mis ma nkoñ ’isi.
Galatia	48	6	15	Inyule likwee li ta bé to jam, to ngikweeba i ta bé to jam, ndi hégél yondo yon i yé jam.
Galatia	48	6	16	Ndi i bôt bobasôna ba nkil ikété oda munu litiñ lini, nsañ ni konangoo bi ba i ngii yap, ñ, i ngii Israel i Nyambe.
Galatia	48	6	17	Ibôdôl nano, mut to wada a tééñga ha bañ me, inyule me bééga bindôndôô bi bi ñunda le me yé nkol u Yésu munu nyuu yem.
Galatia	48	6	18	A lôk kéé, konangoo i mbuma ñañ i Nwet wés Yésu Kristô i ba lôñni mahoñol malam ni ñunda. Amen.
