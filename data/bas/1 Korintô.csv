book	book_id	chapter	verse	text
1 Korintô	46	1	1	Me Paul, me bi séblana i ba ñôma nu Kristô Yésu ni njel sômbôl i Nyambe, lôñni Sôsténés mankéé wés,
1 Korintô	46	1	2	me ntilna likoda li Nyambe li li yé i Korintô, bé ba ni bi pubhana ikété adna ni Kristô Yésu, nséblaga i yila bapubhaga lôñni bôt bobasôna ba nsébél jôl li Nwet wés Yésu Kristô homa nyensôna, Nwet wap ni Nwet wés:
1 Korintô	46	1	3	Konangoo i mbuma ñañ ni nsañ bi nlôl yak Nyambe Tata wés ni yak Nwet wés Yésu Kristô bi ba ni bé.
1 Korintô	46	1	4	Me nti Nyambe wem mayéga inyu nan ngéda yosôna, inyu konangoo i mbuma ñan a bi ti bé ni njel Yésu Kristô;
1 Korintô	46	1	5	inyule ni bi yila mingwañ ikété mam momasôna ni njel Kristô, ni ban-ga ngap i yôni i pot, ni yi i yôni,
1 Korintô	46	1	6	hala kiki ni bi yila bôt ba umi siñ siñ ikété mbôgi inyu Kristô,
1 Korintô	46	1	7	inyu boñ le likébla jo ki jo li héñél bañ bé, hala kiki ni nyégi i bem masoola ma Nwet wés Yésu Kristô.
1 Korintô	46	1	8	Nyambe a ga lédés ki bé letee ni lisuk, inyu boñ le mut to wada a bana bañ pôla i ôm bé nsohi i hilo hi Nwet wés Yésu Kristô.
1 Korintô	46	1	9	Nyambe a yé maliga, nyen a bi sébél bé ikété adna ni Man wé Yésu Kristô Nwet wés.
1 Korintô	46	1	10	Ndi me nsoohe bé, a lôk kéé, ni njel jôl li Nwet wés Yésu Kristô, le bébobasôna ni bana kiñ yada, ni le mbagla i ba bañ ipôla nan, ndi ni bana adna i yôni ikété nlélém hoñol ni nlélém litehge li mam.
1 Korintô	46	1	11	Inyule, a lôk kéé, bôt bahogi ba ndap Klôé ba ñañle me le mindañ mi yé ipôla nan.
1 Korintô	46	1	12	I yom me nsômbôl kal i yé le, hiki wada nan a nkal le: “Me yé nnigil nu Paul,” “Ndi me me yé nu Apôlô,” “Ndi me me yé nu Kéfa,” “Ndi me me yé nu Kristô.”
1 Korintô	46	1	13	Baa Kristô a yé nkabak? Ba bi péni bé Paul i kék inyu nan, hala bé? Tole, baa ni bi sôblana i jôl li Paul?
1 Korintô	46	1	14	Me nti Nyambe mayéga le me bi sôble bé to wada ikété nan, handugi Krispô ni Gayô,
1 Korintô	46	1	15	inyu boñ le mut a kal bañ le ni bi sôblana i jôl jem.
1 Korintô	46	1	16	Ñ, me bi sôble yak ndap lihaa i Stéfana. Ndi inyu bana bape, me nhoñol bé le me bi sôble mut numpe nye ki nye.
1 Korintô	46	1	17	Inyule Kristô a bi ep bé me i sôble, ndi i añal ñañ nlam; ha ni bibañga bi bayimam bé, inyu boñ le mut a yilha bañ kék njiiha i Kristô yañga.
1 Korintô	46	1	18	Inyule biniigana inyu kék njiiha bi yé bijôñ inyu bôt ba yé i ke i tjiba, ndi inyu bés ba di yé i kôhna tohi, bi yé ngui i Nyambe.
1 Korintô	46	1	19	Inyule i yé ntilga le: “M’a boñ le pék i bôt ba pék i tjiba, yak yi i bayikaat, m’a tjél yo.”
1 Korintô	46	1	20	Mut pék a yé hee? Nyimbén a yé hee? Mut pééna nu nkoñ ’isi unu a yé hee? Baa Nyambe a bi yilha bé pék i nkoñ ’isi yañga?
1 Korintô	46	1	21	Inyule hala kiki ikété pék yap, bôt ba nkoñ ’isi ba bi la bé yi Nyambe; jon ikété pék yé, Nyambe a bi tehe loñge i tohol bahémle ni njel bijôñ bi ñañ di ñañal.
1 Korintô	46	1	22	Inyule Lôk Yuda i mbat biyimbne, bôt ba Grikia ba yéñék pék;
1 Korintô	46	1	23	ndi bés di ntéé likalô inyu Kristô nu ba bi nôlôl i kék; hala a yé ngok baagene inyu Lôk Yuda, hala a bak bijôñ inyu bôt ba biloñ bipe.
1 Korintô	46	1	24	Ndi inyu bôt ba yé nséblaga, Lôk Yuda ni bôt ba Grikia, Kristô a yé ngui Nyambe ni pék Nyambe.
1 Korintô	46	1	25	Inyule jôñ yom i Nyambe i gwé pék iloo bôt ba binam, yak yom i mbomb i Nyambe i gwé ngui iloo bôt ba binam.
1 Korintô	46	1	26	Inyule ni ntehe, a lôk kéé, le ngéda Nyambe a bi sébél bé, a bi sébél bé ngandak bôt ba pék i pes minsôn, to ngandak mimpémba mi bôt, to ngandak bañga bôt,
1 Korintô	46	1	27	ndi Nyambe a bi pohol bijôñ bi mam bi nkoñ ’isi inyu wéha bôt ba pék nyuu; Nyambe a pohol ki mam ma mbomb ma nkoñ ’isi inyu wéha mimpémba mi mam nyuu;
1 Korintô	46	1	28	Nyambe a bi pohol ki gwañga bi mam bi nkoñ ’isi ni mam bôt ba nyan, mam ma ma ta yaga bé, inyu boñ le i mam ma yé ma yila yañga;
1 Korintô	46	1	29	le ndi mut nye ki nye a kadba bañ i mis ma Nyambe.
1 Korintô	46	1	30	Ndi inyu Nyambe nyen ni yé ikété adna ni Yésu Kristô, nu a bi yilna bés pék i nlôl yak Nyambe, ni telepsép, ni pubha, lôñni kobla ni njel binoñ,
1 Korintô	46	1	31	kayéle mam ma ba ndik kiki i yé ntilga le: “I mut a nkadba, a kadba inyu Yéhôva.”
book	book_id	chapter	verse	text
1 Korintô	46	2	1	I ngéda me bi lo i bééni, a lôk kéé, me bi lo bé ni bibuk tole ni pék inyu hélés bé ngéda me bé añle bé jimb lipubi li Nyambe.
1 Korintô	46	2	2	Inyule ngéda me bé ipôla nan, me bi yoñ makidik le me nyéñ bé yi jam lipe jo ki jo inyu nan, handugi Yésu Kristô, ni le ba bi nol nye i kék.
1 Korintô	46	2	3	Ndi ngéda me bi lo i bééni, me bé bomb, me konok woñi, me sehlaga ngandak;
1 Korintô	46	2	4	yak bibañga gwem ni likalô jem bi bé bé lôñni bibuk bi pék inyu lop bôt, ndi ni mbuu mpubi lôñni lipémba me bi unda bé,
1 Korintô	46	2	5	le hémle nan i nigbene bañ i pék i bôt ba binam, ndi i ngui i Nyambe.
1 Korintô	46	2	6	Nano di mpot pék ipôla bôt ba yé minhôôlak, ndi i ta bé pék i nkoñ ’isi, to pék i baane ba nkoñ ’isi unu, ba ba nlama yila yañga.
1 Korintô	46	2	7	Ndi di mpôdôl pék i Nyambe i i sôli ikété jimb lipubi. Nyambe a bi bôk a téé i pék ini inyu lipém jés, hiai to hiada ngi héga.
1 Korintô	46	2	8	I pék ini yon ñane to wada ikété baane ba nkoñ ’isi unu a bi pam bé i bana; inyule ibale ba bana yo, ki ba bi nol bé Nwet nu lipém.
1 Korintô	46	2	9	Ndik kiki i yé ntilga le: “I mam Nyambe a bi kôôbana i bôt ba ngwés nye, jis li bi tehe bé mo, to ôô u bi nok bé mo, mut binam a bi hégda bé to mo mu ñem wé.”
1 Korintô	46	2	10	Inyule bés bon Nyambe a bi yeelene mo ni njel mbuu mpubi wé; inyule mbuu mpubi u nwan mam momasôna, yak ndip mam i Nyambe.
1 Korintô	46	2	11	Njee ikété bôt ba binam a nla yi mam ma mut, handugi mbuu u mut nu nyemede? Nlélém jam ki, mut to wada a nla bé yi mam ma Nyambe, handugi mbuu u Nyambe.
1 Korintô	46	2	12	Di bi kôhna bé mbuu u nkoñ ’isi, ndi mbuu u nlôl yak Nyambe, inyu boñ le di yi i mam Nyambe a bi kébél bés nkéblak.
1 Korintô	46	2	13	Di mpot bé i mam ma ni bibañga bi pék bôt ba binam ba niiga, ndi ni bibañga mbuu u niiga, hala kiki di ntoñol mam ma mbuu ni bibañga bi mbuu.
1 Korintô	46	2	14	Ndi mut minsôn a neebe bé mam ma mbuu u Nyambe, inyule ma yé bijôñ inyu yé, a nla bé to nok mo inyule ba nwan mo ni litehge li mbuu.
1 Korintô	46	2	15	Ndi mut mbuu a nwan mam momasôna, ndi nyemede, mut to wada a nwan bé nye.
1 Korintô	46	2	16	Inyule “njee a bi pam i yi mahoñol ma Yéhôva, le a niiga nye?” Ndi bés di gwé mahoñol ma Kristô.
book	book_id	chapter	verse	text
1 Korintô	46	3	1	Jon a lôk kéé, me bi la bé pôdôs bé kiki bôt ba mbuu, ndi kiki bôt ba minsôn, kiki boñge batitigi yaga ikété Kristô.
1 Korintô	46	3	2	Me bi nyus bé milik, ndi me bi jés bé bé bañga bijek, inyule ni bé ngi bana ngui i nya i kôli. Ni maliga, to hanano ni yé ngi bana ngui,
1 Korintô	46	3	3	inyule ni ngi yii bôt ba minsôn. Hala kiki njôñ ni momol bi yé ipôla nan, baa ni ta bé bôt ba minsôn, baa ni nhiôm bé kiki bôt bape?
1 Korintô	46	3	4	Inyule ngéda wada a nkal le: “Me yé nnigil nu Paul,” numpe a kalak le: “Me me yé nu Apôlô,” baa ni ta bé i boñ kiki bana bôt bape?
1 Korintô	46	3	5	Ndi Apôlô a yé kii? Ñ, Paul a yé kii? Bagwelnson ba ba bi hôla bé i yila bahémle, ndik kiki Nwet a bi ti hiki wada wap.
1 Korintô	46	3	6	Me bi bel, Apôlô a kôp malép, ndi Nyambe nyen a mboñ le i nañ,
1 Korintô	46	3	7	kayéle nu a mbel a ta bé to jam, to nu a nkôp malép, ndik Nyambe nu a mboñ le i nañ.
1 Korintô	46	3	8	Nu a mbel lôñni nu a nkôp malép ba yé wada, ndi hiki mut a’ kôhna gwé bibom inoñnaga ni nson wé nyemede.
1 Korintô	46	3	9	Inyule di yé baso bagwelnson ba Nyambe. Ni yé wom u Nyambe, u a ngi salak, ni yé ki maoñ ma Nyambe.
1 Korintô	46	3	10	Inoñnaga ni konangoo i mbuma ñañ i Nyambe i i bi tina me, me bi tek hikuu kiki nkena maoñ nu likeñge, ndi mut numpe nyen a yé i oñ mu ngii. Ndi hiki mut a yoñok yihe ni lelaa a ñoñ mu ngii.
1 Korintô	46	3	11	Inyule mut to wada a nla bé tek hikuu hipe handugi hi hi ntéga, hion hi yé Yésu Kristô.
1 Korintô	46	3	12	Ndi ibale mu ngii hikuu, mut a ñoñ lôñni gôl, silba, tik ngok, kék, minumuk mi bikai tole dikaha,
1 Korintô	46	3	13	nson u hiki mut w’a yik yiba kiki u yé, inyule hilo hi manoodana hi’a yelel wo, inyule hié hi’a yelel wo, hié hiomede hi’a unda yaga umbe ntén maoñ hiki mut a bi boñ.
1 Korintô	46	3	14	Ibale maoñ mut a bi boñ i ngii hikuu ma nyégle ma téé, ki a’ kôhna bibom;
1 Korintô	46	3	15	ibale maoñ ma mut nu ma nlék, a’ nimis ngandak, ndi nyemede a’ kôhna tohi; ndi to hala, a ga ba kiki mut le a nlôô i hié ndi a pei.
1 Korintô	46	3	16	Baa ni nyi bé le bébomede ni yé témpel Nyambe, ni le mbuu u Nyambe u nyééne ikété nan?
1 Korintô	46	3	17	Ibale mut a ntjé témpel Nyambe, Nyambe a’ tjé nye; inyule témpel Nyambe i yé pubhaga, bé ki bon ni yé i témpel i.
1 Korintô	46	3	18	Mut to wada a lôk bañ nyemede: Ibale mut ipôla nan a nhoñol le a yé mut pék munu nkoñ ’isi unu, a yila jôñ mut le ndi a ba mut pék.
1 Korintô	46	3	19	Inyule pék i nkoñ ’isi unu i yé bijôñ inyu Nyambe, inyule i yé ntilga le: “Nyambe a ngwel bôt ba pék ikété mandon map bomede.”
1 Korintô	46	3	20	I yé ki ntilga le: “Yéhôva a nyi le bipék bi bôt ba pék bi yé yañga.”
1 Korintô	46	3	21	Jon mut to wada a kadba bañ inyu bôt ba binam; inyule mam momasôna ma yé manan,
1 Korintô	46	3	22	to Paul, to Apôlô, to Kéfa, to nkoñ ’isi, to niñ, to nyemb, to mam ma yé hanano, to mam ma nke lo, mam momasôna ma yé manan;
1 Korintô	46	3	23	ndi bé ni yé ba Kristô; Kristô ki a yé nu Nyambe.
book	book_id	chapter	verse	text
1 Korintô	46	4	1	Mut a nlama tehe bés kiki bagwélél ba Kristô ni bokindak ba mimb mimpubi mi Nyambe.
1 Korintô	46	4	2	Jam lipe ki, i jam ba mbémél bokindak li yé le ba léba le ba yé maliga.
1 Korintô	46	4	3	Ndi nano, inyu yem, hala a yé yaga hisii hi jam le bé bon ni nwan me, tole bikééhene bi bôt ba binam gwon bi nwan me. Ni maliga, to me me nwan bé memede.
1 Korintô	46	4	4	Inyule kiññem i nkéés bé me inyu ngim jam. Ndi hala a ñunda bé le me téé sép; nu a nwan me a yé Yéhôva.
1 Korintô	46	4	5	Jon ni bagal bañ nkaa wo ki wo ilole ngéda i nkola, letee Nwet a lo. Mam ma sôli i jiibe, a ga pémés mo i mapubi, a yelel ki mahoñol ma miñem, ha nyen hiki mut a’ kôhna bibégés bi nlôl yak Nyambe.
1 Korintô	46	4	6	Ndi a lôk kéé, me mpot i mam mana, me yoñok memede ni Apôlô kiki dihéga inyu loñge nan, le ndi ni njel yés, ni nigil litiñ lini le: “Ni lel bañ nwaa u mam ma yé ntilga,” inyu boñ le ni humbla bañ ni ngôk, to todol ni todol bañ bôt.
1 Korintô	46	4	7	Inyule kii i mboñ le u ba mahéñha ni numpe? Kii u gwé le u bi kôhna bé? Ibale u bi kôhna yo nkôhnaga, inyuki u nkadba wengoñle u bi kôhna bé yo?
1 Korintô	46	4	8	Baa ni mal kôhna mam momasôna? Baa ni mal yila mingwañ? Baa ni mbôdôl ane ngi bés? Me gwé yaga ngôñ le ni bôdôl ane, inyu boñ le yak bés di ane lôñni bé.
1 Korintô	46	4	9	Inyule i nene me le bés baôma bon di yé bôt ba nsôk le Nyambe a bi téé i mbamba inyu kôhna mbagi nyemb, inyule di yé kiki ntuk u mbamba le nkoñ ’isi ni biañgel lôñni bôt ba binam ba mbéñge.
1 Korintô	46	4	10	Di yé bijôñ bi bôt inyu Kristô, ndi bé ni yé bôt ba pék ni njel Kristô; di mbomb, ndi bé ni gwé ngui; ni nkôhna lipém, ndi bés di nkôhna wonyuu.
1 Korintô	46	4	11	Letee ni ngeñ ini yaga, njal i ngi gwelek bés, yak ni nyus, di bak ki bebee le nso, ba bébék bés ndôm, di bak ki ngi liyééne,
1 Korintô	46	4	12	di tumbbaga ni nson, di salak bésbomede ni moo més. I ngéda ba nsol bés, di nsayap; i ngéda ba ntééñga bés, di nhônba ni wongut;
1 Korintô	46	4	13	i ngéda ba ñôbôs bés jôl, di ntimbhe ni ñemlima; di bi yila kiki binan bi nkoñ ’isi, likund li mam momasôna letee ni nano.
1 Korintô	46	4	14	Me ta bé i tila mam mana inyu wéha bé nyuu, ndi inyu béhe bé kiki bon bem me ngwés.
1 Korintô	46	4	15	Inyule to ibale ni gwé yaga jôm li dikôô di batééda ikété Kristô, ni gwé yaga bé ngandak basañ; inyule ikété Kristô Yésu, me bi yila isañ nan ni njel miñañ minlam.
1 Korintô	46	4	16	Jon me nti bé makénd le ni yila banigle me.
1 Korintô	46	4	17	Inyu hala nyen me yé i om Timôtéô i bééni, inyule a yé man wem nu gwéha ni nu maliga ikété Nwet. A ga hôñlaha bé makeñge mem inyu Kristô Yésu, kiki me yé i niiga homa nyensôna ikété makoda momasôna.
1 Korintô	46	4	18	Bahogi ba nhumbla ni ngôk, wengoñle m’a lo bé nyoo i bééni.
1 Korintô	46	4	19	Ndi m’a lo i bééni ndék ngéda, ibale Yéhôva a ngwés, ha nyen m’a yi lipémba li bôt ba nhumbla ni ngôk, ndi ha hop wap bé.
1 Korintô	46	4	20	Inyule Ane Nyambe i ta bé jam li hop, ndi li lipémba.
1 Korintô	46	4	21	Kii ni nsômbôl? Baa me nlama lo i bééni ni hisôô tole ni gwéha lôñni ñemlima?
book	book_id	chapter	verse	text
1 Korintô	46	5	1	Ni maliga, bôt ba ñañal le malal ma nyega ma yé ipôla nan, i nya nyega i i ta bé to ikété bôt ba matén, le mut a niñ ni nwaa isañ.
1 Korintô	46	5	2	Baa ni ngôgôp inyu jam li? Baa ni lamga bé ee, inyu boñ le ni héya i mut a bi boñ i jam lini ipôla nan?
1 Korintô	46	5	3	To hala kiki memede me ta bé ha, me yé ni bé ikété mahoñol, me mal yak kéés i mut a mboñ jam lini wengoñle me yé toi lôñni bé.
1 Korintô	46	5	4	I ngéda ni nkodba i jôl li Nwet wés Yésu, ni yik le me yé lôñni bé ikété mahoñol, ni le ngui i Nwet wés Yésu i yé lôñni bé,
1 Korintô	46	5	5	ni nlama ti i nya mut ini i moo ma Satan inyu tjiba i minsôn, kayéle mbuu u tohlana i hilo hi Nwet.
1 Korintô	46	5	6	Ngôk nan u ta bé loñge. Baa ni nyi bé le ndék séñha i nhulus flawa yosôna?
1 Korintô	46	5	7	Ni héya nlômbi séñha inyu boñ le ni ba flawa mondo, hala kiki ni gwé bé séñha. Inyule ni maliga, ba mal sem Kristô, man ntômba wés nu Pasa.
1 Korintô	46	5	8	Jon di lôôs ngand, ha ni nlômbi séñha bé tole lôñni séñha i béba ñem ni i mam mabe bé, ndi ni bret bi ngi-séñha bi ñem u mpôp ni bi maliga.
1 Korintô	46	5	9	Me bi tilna bé ikété kaat yem le ni kiha ha bañ lôñni bôt ba malal ma nyega,
1 Korintô	46	5	10	me bé pôdôl bé bôt ba malal ma nyega bobasôna ba nkoñ ’isi unu, to bôt ba huluk ñem, to bôt ba ngadla, to babégés bisat. Ibale hala, ki y’a béda le ni nyodi i nkoñ ’isi.
1 Korintô	46	5	11	Ndi nano, me yé i tilna bé le ni kiha ha bañ lôñni mut a nséblana le mankéé, ndi a bak mut malal ma nyega, tole mut huluk ñem, tole mbégés bisat, tole mut bisol, tole mut lihiua, tole mut ngadla, ni je bañ to lôñni i nya mut i.
1 Korintô	46	5	12	Inyule me gwé kii i kéés bôt ba mbégdé? Baa ni nkéés bé bôt ba kété,
1 Korintô	46	5	13	Nyambe nye a kééhak bôt ba mbégdé? “Ni héya béba mut ikété nan.”
book	book_id	chapter	verse	text
1 Korintô	46	6	1	Baa mut ikété nan nu a gwé hop ni mut numpe a mban ñem i kena wo i minkaa i bisu bi bôt ba téé bé sép, ndi ha i bisu bi bapubhaga bé?
1 Korintô	46	6	2	Tole ni nyi bé le bapubhaga ba ga kéés nkoñ ’isi? Ndi ibale ni nlama kéés nkoñ ’isi, baa ni gwé bé ngap i kéés disii di mahop?
1 Korintô	46	6	3	Baa ni nyi bé le di ga kéés biañgel? Bôô ni ngélé yañen ni mam ma niñ ini?
1 Korintô	46	6	4	Ibale ni nlama ke i minkaa inyu mam ma niñ ini, baa i bôt likoda li nyan bon ni ntéé kiki bakéés?
1 Korintô	46	6	5	Me yé i pot inyu wéha bé nyuu. Baa mut pék to wada a ta bé ipôla nan inyu bagal minkaa ipôla lôkisañ?
1 Korintô	46	6	6	Ndi mankéé a nkena maasañ i minkaa, a boñok ki hala i bisu bi bangitophémle!
1 Korintô	46	6	7	Ni maliga, hala a yé bañga wonyuu inyu nan ngéda ni gwé mahop bé ni bé. Inyuki ni neebe bé le ba boñ bé béba? Inyuki ni neebe bé le ba pôh bé?
1 Korintô	46	6	8	Ndi bé bon ni mboñ béba, bé ki bon ni mpôh bape; ngo lôkisoñ nan yon ni mbôñôl hala!
1 Korintô	46	6	9	Tole ni nyi bé le i bôt ba téé bé sép b’a kôdôl bé Ane Nyambe? Ni yôm bañ. I bôt ba mboñ malal ma nyega, to babégés bisat, to bôt ba ndéñg, to bôlôm ba neebe le ba lalna bo, to bôlôm ba nlalna bôlôm,
1 Korintô	46	6	10	to bôt ba wip, to bôt ba huluk ñem, to bôt ba lihiua, to bôt ba nsola, to bôt ba ngadla b’a kôdôl bé Ane Nyambe.
1 Korintô	46	6	11	Ndi hala nyen bahogi ikété nan ba bé. Ndi ba bi nugus bé, ba pubus bé; ni kéla ki le ni téé sép i jôl li Nwet Yésu Kristô lôñni mbuu u Nyambe wés.
1 Korintô	46	6	12	Mam momasôna ma yé me kunde, ndi mam momasôna ma gwé bé yéñe. Mam momasôna ma yé me kunde, ndi me yé mbén i nwas le jam jo ki jo li énél me.
1 Korintô	46	6	13	Bijek bi yé inyu libum, yak libum li yé inyu bijek; ndi Nyambe a’ yilha gwo biba yañga. Nyuu i ta bé inyu malal ma nyega ndi inyu Nwet; yak Nwet a yé inyu nyuu.
1 Korintô	46	6	14	Ndi Nyambe a bi tugul Nwet, a’ tugul yak bés ni ngui yé.
1 Korintô	46	6	15	Baa ni nyi bé le manyuu manan ma yé bijô bi Kristô? Baa me nlama ni yoñ bijô bi Kristô inyu yilha gwo bijô bi muda libambe? To jam!
1 Korintô	46	6	16	Baa ni nyi bé le i mut a ñadba ni muda libambe a yé nyuu yada lôñni nye? Inyule a nkal le: “Bo iba b’a ba nsôn wada.”
1 Korintô	46	6	17	Ndi nu ni nu a ñadba ni Nwet, a yé wada lôñni nye, a ban-ga ki minlélém mi mahoñol lôñni nye.
1 Korintô	46	6	18	Kena malal ma nyega ngwéé! Béba ipe yo ki yo mut a mboñ i ñôbôs bé nyuu yé, ndi nu ni nu a gwé lem i boñ malal ma nyega, a mbôñôl nyuu yé yomede béba.
1 Korintô	46	6	19	Baa ni nyi bé le nyuu nan i yé témpel i mbuu mpubi u u yé ikété nan, u Nyambe a bi ti bé? Ni le ni ta bé banan bébomede,
1 Korintô	46	6	20	inyule ba bi somb bé ni ndamba. Jon, gwéélana manyuu manan inyu bégés Nyambe.
book	book_id	chapter	verse	text
1 Korintô	46	7	1	Inyu mam ni bi tila, i yé loñge le munlôm a tihba bañ muda;
1 Korintô	46	7	2	Ndi kiki malal ma nyega ma yé nnayak homa nyensôna, hiki munlôm a bana wé nwaa, yak hiki muda a bana wé nlôm.
1 Korintô	46	7	3	Nlôm a ti nwaa i jam a kôli kôhna, yak nwaa a boñ nlélém inyu nlôm.
1 Korintô	46	7	4	Nwaa a gwé bé kunde i ngii nyuu yé nyemede, ndik nlôm; nlélém jam, to nlôm a gwé bé kunde i ngii nyuu yé nyemede, ndik nwaa.
1 Korintô	46	7	5	Nunu wada a nim bañ nuu numpe handugi le ni nôgla hala inyu ntéak ngéda, inyu boñ le ni bana ngéda inyu masoohe; i mbus, ni témb ni adba kayéle Satan a ke bañ ni bisu i noode bé inyu ngi hôtnyuu nan.
1 Korintô	46	7	6	Me mpot ndik hala i kémhe le ni nla boñ hala, ndi me ta bé i téé ngim mbén.
1 Korintô	46	7	7	Ndi me gwé ngôñ le bôt bobasôna ba ba kiki me. To hala, hiki mut a gwé jé likébla Nyambe a bi ti nye; wada ni i njel ini, numpe ni njel ipe.
1 Korintô	46	7	8	Ndi me nkal i bôt ba ta bé mbiibaga ni biyik bi bôda le, i yé loñge inyu yap le ba yén kiki me.
1 Korintô	46	7	9	Ndi ibale ba nla bé bana hôtnyuu, wee ba biibaga, inyule i yé loñge i biiba iloole mut a loñok ni ngôñ malal.
1 Korintô	46	7	10	Me nti biniigana inyu bôt ba yé mbiibaga, ha memede bé, ndi Nwet, le nwaa a nlama bé bagla ni nlôm.
1 Korintô	46	7	11	Ndi ibale a mbagla yaga, a yégle ngibiiba, tole a sañgla lôñni nlôm; yak nlôm a nlama bé yék nwaa wé.
1 Korintô	46	7	12	Ndi me nkal bana bape, ñ, memede yaga, ha Nwet bé: Le ibale mankéé a gwé nwaa nu a nhémle bé, ndi nwaa a neebe i yén lôñni nye, a yék bañ nwaa;
1 Korintô	46	7	13	ibale yak muda a gwé nlôm nu a nhémle bé, ndi nlôm a neebe i yén lôñni nye, a yék bañ nlôm.
1 Korintô	46	7	14	Inyule nlôm nu a nhémle bé a mpubhana inyu nwaa wé, yak nwaa nu a nhémle bé a mpubhana inyu mankéé; ibale hala bé, ki bon banan ba yé nyega, ndi nano ba yé bapubhaga.
1 Korintô	46	7	15	Ndi ibale nu a nhémle bé a mpohol i bagla, a baglaga; ha ngéda i, mankéé nu munlôm tole nu muda a ta bé nyégsaga i yén ni nye, ndi Nyambe a bi sébél bé inyu nsañ.
1 Korintô	46	7	16	Inyule a muda, kii i nyis we too w’a tohol bé nlô woñ? Tole a munlôm, kii i nyis we too w’a tohol bé nwaa woñ?
1 Korintô	46	7	17	Ndi to hala, inoñnaga ni libak Yéhôva a bi ti hiki wada, hiki mut a kilak mu kiki Nyambe a bi sébél nye. Hala nyen me nti maéba mana ikété makoda momasôna.
1 Korintô	46	7	18	Baa mut a bé nkweebaga ngéda a bi kôhna nsébla? A yégle nkweebaga. Baa mut a bé ngikweeba ngéda a bi kôhna nsébla? A kweeba ha bañ.
1 Korintô	46	7	19	Likwee li ta bé to jam, yak ngikweeba i ta bé to jam, ndi i noñ mambén ma Nyambe yon i yé bañga jam.
1 Korintô	46	7	20	To limbe libak mut a bééna ngéda a bi kôhna nsébla, a tééda jo.
1 Korintô	46	7	21	Baa u bi kôhna nsébla ngéda u bé nkol? U nwas bañ le hala a tééñga we, ndi ibale u mbana pôla i ba kunde, boñ hala.
1 Korintô	46	7	22	Inyule i mut a bi kôhna nsébla ikété Nwet ngéda a bé nkol a mal ba kunde, a nyila mut Nwet; nlélém jam, i mut a bi kôhna nsébla a bak kunde, a yé nkol u Kristô.
1 Korintô	46	7	23	Ba bi somb bé ni ndamba, ni yila ha bañ minkol mi bôt ba binam.
1 Korintô	46	7	24	A lôk kéé, to limbe libak mut a bééna ngéda a bi kôhna nsébla, a tééda jo i bisu bi Nyambe.
1 Korintô	46	7	25	Ndi me gwé bé oda i nlôl yak Nwet inyu bôt ba yé konji, ndi me nti mahoñol mem, kiki mut Nwet a bi unda konangoo le a ba maliga.
1 Korintô	46	7	26	Jon me nhoñol le i yé loñge le mut a kônde yén kiki a yé, inyu mandutu ma ngéda ini.
1 Korintô	46	7	27	Baa u gwé nwaa? U yéñ ha bañ le u kobla. Baa u gwé bé nwaa? U yéñ ha bañ nwaa.
1 Korintô	46	7	28	Ndi to ibale u mbiiba, u mboñ bé béba. Yak ibale mut nu a yé konji a mbiiba, i nya mut ini i mboñ bé béba. Ndi i bôt ba mbiiba b’a nôgda njiiha ikété minsôn nwap. Ndi me nyéñ sôñ bé.
1 Korintô	46	7	29	Jam lipe ki, a lôk kéé, me nkal bé le, i ngéda i ngi yii i yé nhubuk. Ibôdôl nano, i bôt ba gwé baa, ba ba wengoñle ba gwé bé baa,
1 Korintô	46	7	30	i bôt ba ñee ba ba wengoñle ba ñee bé, i bôt ba nkon maséé ba ba wengoñle ba nkon bé maséé, Yak i bôt ba nsomb ba ba wengoñle ba gwé bé,
1 Korintô	46	7	31	i bôt ba mbôñôl nkoñ ’isi ba ba wengoñle ba mbôñôl bé wo i nya i yôni; inyule mam ma nkoñ ’isi unu ma yé i héñha.
1 Korintô	46	7	32	Ni maliga, me ngwés bé le ni bana nduña. I mut a ta bé mbiibaga a ntôñ inyu mam ma Nwet, lelaa a nla boñ inyu lémél Nwet.
1 Korintô	46	7	33	Ndi i mut a yé mbiibaga a ntôñ inyu mam ma nkoñ ’isi, lelaa a nla boñ inyu lémél nwaa,
1 Korintô	46	7	34	a yé ki nkabak. Handugi hala, i muda a ta bé mbiibaga, yak nu a yé konji, a ntôñ inyu mam ma Nwet, le a boñ le nyuu yé ni mahoñol mé bi ba bipubhaga. Ndi i muda a yé mbiibaga a ntôñ inyu mam ma nkoñ ’isi, lelaa a nla boñ inyu lémél nlôm.
1 Korintô	46	7	35	Me ta bé i kal hala inyu ha bé nkôô joo, ndi inyu nseñ nan bébomede, inyu tinde bé i boñ jam li kôli, ni i gwélél Nwet ngéda yosôna ibabé le ni ba nkabak.
1 Korintô	46	7	36	Ndi ibale mut a nhoñol le a yé i boñ béba inyule a nyégle ngibiiba, ibale a mal ki tagbe ngéda i minheña mi mañge wanda, haana nyen a nlama boñ: A boñ kiki a ngwés; a mboñ bé béba. Ba biibaga.
1 Korintô	46	7	37	Ndi ibale mut a mal yaga yoñ makidik ikété ñem wé le a mbiiba bé, ndi a téñbe ki ni makidik ma, a nôgda bé ngôñ i biiba, a ban-ga ki ngap i gwel ngôñ yé, wee a mboñ loñge.
1 Korintô	46	7	38	Jon i mut a mbiiba a mboñ loñge, ndi i mut a mbiiba bé a mboñ loñge ngandak.
1 Korintô	46	7	39	Muda a tiñi ni nlô wé ntel wonsôna nlôm a yé i niñ. Ndi ibale nlôm a nwo, a yé kunde i biiba ni i mut a ngwés, ndi ndik ikété Nwet.
1 Korintô	46	7	40	Ndi mahoñol mem ma yé le a ga lôôha ba maséé ibale a nyégle kiki a yé; ngo me nhoñol yaga le yak me me gwé mbuu u Nyambe.
book	book_id	chapter	verse	text
1 Korintô	46	8	1	Ndi inyu bijek ba nsémél bisat: Di nyi le bésbobasôna di gwé yi. Yi i nyilha ngôk; ndi gwéha i nhôlôs.
1 Korintô	46	8	2	Ibale mut a nhoñol le a nyi jam, a yi le a yé ngi tibil yi jo kiki i mbéda le a yi jo.
1 Korintô	46	8	3	Ndi ibale mut a ngwés Nyambe, wee yak Nyambe a nyi i mut nu.
1 Korintô	46	8	4	Ndi inyu je bijek ba nsémél bisat, di nyi le sat i ta bé to jam ikété nkoñ ’isi, ni le Nyambe numpe a ta bé, ndik wada.
1 Korintô	46	8	5	Inyule to hala kiki ba ba nséblana le banyambe, ba yé nyoo i ngii tole hana ’isi, hala kiki ngandak “banyambe” i yé, yak ngandak “bet,”
1 Korintô	46	8	6	ndi inyu yés, Nyambe a yé ndik wada le Tata, i nyeni nyen mam momasôna ma nlôl, yak bés di niñ inyu yé; Nwet a yé ndik ki wada le Yésu Kristô, ni njel yé nyen mam momasôna ma yé, yak bés di niñ ni njel yé.
1 Korintô	46	8	7	Ndi bôt bobasôna bé bon ba gwé i yi ini. Ndi bahogi ba ba bi bégés bisat i ngéda kôba, i ngéda ba nje bijek ba nsémél bisat, ba nhoñol yaga le ba yé i bégés bisat, yak kiññem yap i i mbomb i nkahal kéés bo.
1 Korintô	46	8	8	Ndi bijek bé gwon gw’a boñ le di tiige bebee ni Nyambe. Ibale di nje bé, di nimis bé jam ; ndi to ibale di nje, di nkôhna bé bibégés gwo ki gwo.
1 Korintô	46	8	9	Ndi ni yoñok yihe le kunde nan i pohol i yila bañ ngok baagene inyu bôt ba mbomb.
1 Korintô	46	8	10	Inyule ibale mut a ntehe we nu u gwé yi u nje i témpel bisat, baa kiññem i nu a mbomb y’a tinde bé nye i pam i likala le a je bijek ba nsémél bisat?
1 Korintô	46	8	11	Hala nyen inyu yi yoñ, u yé i tjé hémle i mut a mbomb, manyuñ nu Kristô a bi wél.
1 Korintô	46	8	12	I ngéda u mboñ lôkisoñ béba hala, u baabak ki kiññem yap i i mbomb, wee Kristô nyen u mboñ béba.
1 Korintô	46	8	13	Inyu hala nyen ibale bijek bi mboñ le mankéé a baage, wee kekikel m’a je ha bé ki nuga, le me boñ bañ le mankéé a baage.
book	book_id	chapter	verse	text
1 Korintô	46	9	1	Baa me ta bé kunde i boñ yom i nlémél me? Baa me ta bé ñôma? Baa me bi tehe bé Yésu Nwet wés? Baa ni ta bé nson wem ikété Nwet?
1 Korintô	46	9	2	To ibale me ta bé ñôma inyu bôt bape, me yé yaga ñôma inyu nan! Inyule bé bon ni yé béndél i i nyigye le me yé yaga ñôma inyu Nwet.
1 Korintô	46	9	3	Ndimbhe yem inyu bôt ba nwan me, yo ini le:
1 Korintô	46	9	4	Di gwé kunde i je ni nyo, hala bé?
1 Korintô	46	9	5	Kiki bana baôma bape, ni lôknyañ i Nwet, lôñni Kéfa, yak bés di gwé kunde i hiômna nwaa nu a nhémle, hala bé?
1 Korintô	46	9	6	Tole, baa ndik me ni Barnabas bon di gwé bé kunde i tjél sal inyu kôhna koga kel?
1 Korintô	46	9	7	Imbe sônda i nsomb ni yomede i mam ma mbéda yo inyu gwel nson sônda? Njee a mbel wom u minkôô mi wai ndi a je bé matam mé? Tole njee a ntééda bémba ndi a yoñ bé ndék milik mi bémba?
1 Korintô	46	9	8	Baa me mpot ndik i mam mana ni litehge li mut binam? Baa yak mbén Môsi i mpot bé i mam mana?
1 Korintô	46	9	9	Inyule i yé ntilga ikété mbén Môsi le: “U nlama bé kañ nlôm nyaga nyo ngéda a ntét blé.” Baa nyaga yon Nyambe a ntôñ?
1 Korintô	46	9	10	Baa inyu loñge yés bé nyen a nkal hala? I bi tilba yaga inyu loñge yés, inyule i mut a nsal hisi lôñni i mut a ntét blé ba nlama boñ hala ni botñem le ba nkôhna ngaba.
1 Korintô	46	9	11	Ibale di bi bel mam ma mbuu ipôla nan, baa hala a yé soso jam ibale di mbumbul mahôla manan i pes minsôn?
1 Korintô	46	9	12	Ibale bôt bape ba gwé kunde ini i ngii nan, bôô ni ngélé yañen ni bés? Ndi bés di bi gwélél bé i kunde ini, ndi di nhônba i mam mana momasôna inyu boñ le di kéñ yaga bañ ñañ nlam inyu Kristô njel.
1 Korintô	46	9	13	Baa ni nyi bé le i bôt ba ngwel minson mimpubhaga ba nje gwom bi témpel, ni le i bôt ba mbéna sal i juu li bisesema ba nkôhna ngaba mu gwom ba nsem i juu li bisesema?
1 Korintô	46	9	14	Hala nyen yak Nwet a bi téé le i bôt ba ñañal ñañ nlam ba niñ ni njel ñañ nlam.
1 Korintô	46	9	15	Ndi me bi gwélél bé bitelbene bini to ndék. Ni maliga, me ntila bé i mam mana inyu boñ le hala a bôña inyu yem, inyule i yé nseñ le me wo iloole mut a yilha manjom me gwé i kadba kiki yañga jam!
1 Korintô	46	9	16	Inyule ibale me ñañal ñañ nlam, me mboñ bé hala inyu kadba, inyule hala a yé jam me yé nyégsaga i boñ. Ni maliga, ngoo ni me ibale me ñañal bé ñañ nlam!
1 Korintô	46	9	17	Ibale me ngwés boñ hala, me nkôhna bibom; ndi to ibale me ngwés bé boñ hala, Nyambe a bi mal yaa ti me nson kindak.
1 Korintô	46	9	18	Bibom gwem bi yé ni le kii? Bi yé le ngéda me ñañal ñañ nlam, me añal wo ibabé i kôhna nsaa, le ndi me bep bañ gwélél kunde yem i añal ñañ nlam.
1 Korintô	46	9	19	Inyule to hala kiki me ta bé nkol u mut nye ki nye, me nyilha memede nkol u bôt bobasôna inyu boñ le me yoña libim li bôt me nla yoña.
1 Korintô	46	9	20	Inyu Lôk Yuda, me bi yila wengoñle man Lôk Yuda inyu yoña Lôk Yuda; inyu bôt ba yé isi mbén, me bi yila wengoñle me yé isi mbén, to hala kiki memede me ta bé isi mbén, inyu yoña i bôt ba yé isi mbén.
1 Korintô	46	9	21	Inyu bôt ba gwé bé mbén, me bi yila wengoñle me gwé bé mbén; to hala kiki me ta bé ngi mbén i bisu bi Nyambe, ndi me yé isi mbén inyu Kristô, inyu yoña i bôt ba gwé bé mbén.
1 Korintô	46	9	22	Inyu bôt ba mbomb, me bi yila mut a mbomb, inyu yoña i bôt ba mbomb. Me bi yila mam momasôna inyu mintén mi bôt nwominsôna, inyu boñ le me pam i tohol bahogi ni manjel momasôna.
1 Korintô	46	9	23	Ndi me mboñ mam momasôna inyu ñañ nlam, le ndi me añle wo bôt bape.
1 Korintô	46	9	24	Baa ni nyi bé le i bôt ba nyoñ ngaba i pééna ngwéé, bobasôna ba nke ngwéé ndi wada ndik nyen a nkôhna bibom? Kena ngwéé kayéle ni kôhna gwo.
1 Korintô	46	9	25	Ndi hiki mut a nyoñ ngaba i pééna ngwéé a nhôt nyuu ikété mam momasôna. I yé maliga le ba mboñ hala inyu kôhna ntut u u nla ôbi, ndi bés di mboñ hala inyu kôhna ntut u u ñôbi bé.
1 Korintô	46	9	26	Jon, me nke bé ngwéé wengoñle me nyi bé homa me nke; me ñôm ki bikut gwem kayéle me bép bañ mbebi;
1 Korintô	46	9	27	ndi me ntumb nyuu yem, me ken-ga yo kiki nkol, i tiga le ngéda me mal tééne bape likalô, memede me bébél Nyambe.
book	book_id	chapter	verse	text
1 Korintô	46	10	1	Ndi, a lôk kéé, me nsômbôl le ni yi le basôgôlsôgôl bés bobasôna ba bé isi ond, bobasôna ba yap ki tuye,
1 Korintô	46	10	2	bobasôna ba sôblana ki ni njel ond lôñni tuye ngéda ba bé noñ Môsi,
1 Korintô	46	10	3	bobasôna ba je minlélém mi bijek bi mbuu,
1 Korintô	46	10	4	bobasôna ba nyo ki minlélém mi malép ma mbuu. Inyule ba bé nyo malép ma nlôl i liaa li mbuu li li bé noñ bo, ndi liaa lini li bé Kristô.
1 Korintô	46	10	5	Ndi to hala, libim ikété yap li bi lémél bé Nyambe, jon a bi nol bo i ñoñ.
1 Korintô	46	10	6	I mam mana ma bi yila dihéga inyu yés, inyu boñ le di bana bañ ngôñ i boñ mam mabe kiki ba bi bana ngôñ.
1 Korintô	46	10	7	Di yila bañ to babégés bisat kiki bahogi ipôla yap ba bi yila, ndik kiki i yé ntilga le: “Litén li bi yén inyu je ni nyo. I mbus, ba telep inyu tégbaha loñge ngéda.”
1 Korintô	46	10	8	Di bana bañ to lem i boñ malal ma nyega kiki bahogi ipôla yap ba bi boñ malal ma nyega, kayéle môm ima ma dikôô ma bôt ni daa ikété yap ma wo kel yada.
1 Korintô	46	10	9	Di noode bañ to Yéhôva kiki bahogi ipôla yap ba bi noode nye, kayéle nyoo i nol bo.
1 Korintô	46	10	10	Di huñbe bañ to kiki bahogi ipôla yap ba bi huñbe, ndi ntjébôt a nol bo.
1 Korintô	46	10	11	Ndi i mam mana ma bi pémél bo kiki dihéga, ma tilba inyu béhe bés ba di niñil i masuk ma ngéda.
1 Korintô	46	10	12	Jon nu a nhoñol le a téé, a yoñ yihe le a kwo bañ.
1 Korintô	46	10	13	Manoodana mo ki mo ma yé ngi kwél bé handugi ma ma mbéna kwél bôt ba binam. Ndi Nyambe a yé maliga, a ga nwas bé le ni kôhna manoodana iloo kiki ni nla nihbe, ndi ikété manoodana, a ga néhne bé njel le ni pam i hônba mo.
1 Korintô	46	10	14	Jon, a bagwéha, kena libégés bisat ngwéé.
1 Korintô	46	10	15	Me mpôdôs bé kiki bôt ba gwé pék; bébomede ni kéés jam me mpot.
1 Korintô	46	10	16	Libôndô li bisai di nsayap, baa li ta bé i yoñ ngaba i matjél ma Kristô? I bret di mbek, baa i ta bé i yoñ ngaba i nyuu Kristô?
1 Korintô	46	10	17	Inyule kiki bret i yé yada, yak bés di yé nyuu yada, to hala kiki di yé ngandak, inyule bésbobasôna di nje i mpom bret unu.
1 Korintô	46	10	18	Nuna-ki, Israel i pes minsôn: Baa i bôt ba nje bisesema ba nyoñ bé ngaba i bégés Nyambe i juu li bisesema?
1 Korintô	46	10	19	Kii me nsômbôl ni kal? Le gwom ba nsémél bisat bi yé jam? Tole sat yon i yé jam?
1 Korintô	46	10	20	To; ndi me nkal le i bisesema biloñ bipe bi nsem, bi nsémél gwo mimbuu mimbe ndi ha Nyambe bé; ndi me gwé bé ngôñ le ni bana maada ni mimbuu mimbe.
1 Korintô	46	10	21	Ni ta bé le ni nyok i libôndô li Yéhôva, ni nyok ki i libôndô li mimbuu mimbe; ni ta bé le ni jek i “téblé i Yéhôva,” ni jek ki i téblé i mimbuu mimbe.
1 Korintô	46	10	22	‘Baa di nyéñ tinde Yéhôva i unup’? Baa di nloo nye ngui?
1 Korintô	46	10	23	Mam momasôna ma yé kunde, ndi mam momasôna bé mon ma gwé yéñe. Mam momasôna ma yé kunde, ndi mam momasôna bé mon ma nhôlôs.
1 Korintô	46	10	24	Hiki mut a ke ni bisu i yéñ, ha nseñ wé nyetama bé, ndi nseñ u bôt bape.
1 Korintô	46	10	25	Jena hiki yom ba nuñul i bôm binuga, ni bat bañ mambadga inyu boñ le kiññem nan i kéés bañ bé,
1 Korintô	46	10	26	inyule “hisi ni gwom gwobisôna bi yé mukété bi yé bi Yéhôva.”
1 Korintô	46	10	27	Ibale mut nu a nhémle bé a naña bé i je ndi ni gwés le ni nke, jena kii yosôna ba ntek i bisu binan, ni bat bañ mambadga inyu boñ le kiññem nan i kéés bañ bé.
1 Korintô	46	10	28	Ndi ibale mut a nkal bé le: “Ba bi sem i yom ini kiki sesema,” ni jek bañ yo inyu mut a nkal bé hala, ni inyu kiññem.
1 Korintô	46	10	29	Me ta bé pot inyu kiññem nan, ndi inyu kiññem i mut nu. Inyule inyuki kiññem i mut numpe yon i nlama kéés kunde yem?
1 Korintô	46	10	30	Ibale me nje, me tinak Nyambe mayéga, inyuki ba ñôbôs me jôl inyu jam me ntine mayéga?
1 Korintô	46	10	31	Jon to ni nje, to ni nyo, to ni mboñ jam lipe jo ki jo, boña mam momasôna le Nyambe a kôhna lipém.
1 Korintô	46	10	32	Ni yila bañ ngok baagene inyu Lôk Yuda, to inyu bôt ba Grikia, to inyu likoda li Nyambe,
1 Korintô	46	10	33	nlélém kiki me noode lémél bôt bobasôna ikété mam momasôna, me nyéñ bé to yéñe yem memede, ndi yéñe i ngandak bôt le ba kôhna tohi.
book	book_id	chapter	verse	text
1 Korintô	46	11	1	Ni yila banigle me, ndik kiki yak me me nigle Kristô.
1 Korintô	46	11	2	Me nti bé bibégés inyule ni nhoñol me ikété mam momasôna, ni le ni ntéñbe i tééda biniigana kiki me bi ti bé gwo.
1 Korintô	46	11	3	Ndi me nsômbôl le ni yi le ñane hiki munlôm a yé Kristô; ni le ñane muda a yé munlôm; ndi ñane Kristô a yé Nyambe.
1 Korintô	46	11	4	Hiki munlôm nu a nsoohe tole a mpot mbañ ni yom i ngii ño wé, a nwéha ñane wé nyuu;
1 Korintô	46	11	5	ndi hiki muda nu a nsoohe tole a mpot mbañ ndi a hô bé ño wé, a nwéha ñane wé nyuu, inyule hala a yé ndik wengoñle a yé muda lôñni nhombok ño.
1 Korintô	46	11	6	Inyule ibale muda a nhô bé ño wé, a nlama kit tjôñ tjé; ndi ibale hala a yé wonyuu le muda a kit tjôñ tjé tole a kohol ño, wee a nlama hô wo.
1 Korintô	46	11	7	Munlôm a nlama bé hô ño wé inyule a yé pôna Nyambe ni lipém jé, ndi muda a yé lipém li munlôm.
1 Korintô	46	11	8	Inyule munlôm a bi lôl bé yak muda, ndi muda nyen a bi lôl yak munlôm.
1 Korintô	46	11	9	Handugi hala, munlôm a bi héga bé inyu muda, ndi muda nyen a bi héga inyu munlôm.
1 Korintô	46	11	10	Inyu hala nyen muda a nlama hô ño wé kiki yimbne le a nsuhus nyemede isi ñane wé, a boñok hala inyu biañgel.
1 Korintô	46	11	11	Ndi inyu Nwet, ibale munlôm a bak bé, ki muda a ta bé; ibale muda a bak bé, ki to munlôm a ta bé.
1 Korintô	46	11	12	Inyule ndik kiki muda a nlôl yak munlôm, hala nyen yak munlôm a yé ni njel muda; ndi mam momasôna ma nlôl yak Nyambe.
1 Korintô	46	11	13	Ni kéés jam lini bébomede: Baa i yé loñge le muda a soohe Nyambe ibabé le a hô ño wé?
1 Korintô	46	11	14	Baa yak gwom gwomede Nyambe a bi hek, bi niiga bé bé le mimbôñgô mi tjôñ mi yé wonyuu inyu munlôm,
1 Korintô	46	11	15	ndi ibale muda a gwé mimbôñgô mi tjôñ, hala a yé nye lipém? Inyule tjôñ di bi tina nye inyu hô ño wé.
1 Korintô	46	11	16	Ndi ibale mut a nsômbôl pééna i jam lini inyu lona lem ipe, di gwé bé lem ipe, to makoda ma Nyambe ma gwé bé lem ipe.
1 Korintô	46	11	17	Kiki me yé i ti biniigana bini, me mbégés bé bé, inyule ni nkodba bé inyu loñge ndi inyu béba.
1 Korintô	46	11	18	Inyule kiki jam li bisu, me nok le ngéda ni mbomna i likoda, mbagla i yé ipôla nan, me nhémle ki hala ndék.
1 Korintô	46	11	19	Inyule ibabé pééna, mintôñ mi mbagla nw’a ba ndigi ipôla nan, inyu boñ le i bôt ba nlémél Nyambe ipôla nan, yak bo ba yiba.
1 Korintô	46	11	20	I ngéda ni nkodba ngim homa, ni nkodba toi bé inyu je Bilôp bi Nwet.
1 Korintô	46	11	21	Inyule ngéda ni nje gwo, hiki mut a yé a bôk ndugi a je bijek gwé bi kôkôa, kayéle njal i gwé wada, ndi numpe a bak nhiôôk.
1 Korintô	46	11	22	Baa ni gwé bé mandap inyu je ni nyo? Tole ni nyan likoda li Nyambe, ni boñok le i bôt ba gwé bé to yom ba wo nyuu? Kii me nla kal bé? Baa me mbégés bé? Me mbégés bé bé munu jam lini.
1 Korintô	46	11	23	Inyule i jam Nwet a bi ti me jon me bi lôôs bé, le i u ba bé lama liibana Nwet le Yésu, a bi yoñ bret,
1 Korintô	46	11	24	kiki a mal ti mayéga, a bek yo, a kal le: “Yimbne i nyuu yem ini, yon y’a tina inyu nan. Kena ni bisu i boñ hala, ni hoñlege me mu.”
1 Korintô	46	11	25	A boñ yak nlélém ni libôndô ngéda ba bi mal je bijek bi kôkôa, a kal le: “Libôndô lini li yé yimbne i malômbla ma yondo ni njel matjél mem. Kena ni bisu i boñ hala hiki ngéda ni nyo jo, ni hoñlege me mu.”
1 Korintô	46	11	26	Inyule hiki ngéda ni nje bret bini, ni nyok mu libôndô lini, ni nke ni bisu i añal nyemb i Nwet letee a lo.
1 Korintô	46	11	27	Jon nu ni nu a nje bret, tole a nyo mu libôndô li Nwet ki le a kôli bé, a’ bana kogse inyule a nyan nyuu ni matjél ma Nwet.
1 Korintô	46	11	28	Mut a bôk ndugi a wan nyemede inyu tehe too a kôli, i mbus hala ndik nyen a nla je bret ni nyo mu libôndô.
1 Korintô	46	11	29	Inyule i mut a nje ni nyo ibabé i yi mahee ma nyuu, a nje, a nyok mbagi nôgôs ikolba nyemede.
1 Korintô	46	11	30	Inyu hala nyen ngandak ikété nan i mbomb, i konok, ngandak ki i nke ’ilo ikété nyemb.
1 Korintô	46	11	31	Ndi ibale di wanak bésbomede, ki ba nkéés bé bés.
1 Korintô	46	11	32	Ndi ngéda ba nkéés bés, wee Yéhôva nyen a nkodol bés inyu boñ le di kôhna bañ mbagi nôgôs lôñni nkoñ ’isi.
1 Korintô	46	11	33	Jon a lôk kéé, ngéda ni nkodba inyu je Bilôp bi Nwet, bema le bôt bobasôna ba ba ha.
1 Korintô	46	11	34	Ibale njal i gwé mut, a je i mbai yé inyu boñ le ngéda ni nkodba, ni kodba bañ inyu bikééhene. Ndi inyu mana mam mape, m’a ha oda mu ngéda me nlo nyoo.
book	book_id	chapter	verse	text
1 Korintô	46	12	1	Ndi inyu makébla ma mbuu, a lôk kéé, me ngwés bé le ni ba kiki bôt le ba gwé bé yi.
1 Korintô	46	12	2	Ni nyi le ngéda ni bé bôt ba matén, ni bé nyômôk, ni béghak bisat bi bi mpot bé, ni kenek ki hiki homa bi bé kena bé.
1 Korintô	46	12	3	Inyu hala nyen me nsômbôl le ni tibil nok le mut nye ki nye a mpot bé ni ngui i mbuu u Nyambe le: “Yésu a yé ntiihege!” Handugi ni ngui mbuu mpubi, mut nye ki nye a nla bé ki to kal le: “Yésu a yé Nwet!”
1 Korintô	46	12	4	Makébla ma yé nya ndi nya, ndi mbuu u yé nlélém;
1 Korintô	46	12	5	minson mi yé nya ndi nya, ndi Nwet a yé nlélém;
1 Korintô	46	12	6	bibôlô bi yé nya ndi nya, ndi nlélém Nyambe won u nhôla bôt bobasôna i boñ bibôlô bi.
1 Korintô	46	12	7	Ndi jam mbuu mpubi u ntinde mut i boñ li nene yak hiki mut, inyu loñge i bôt bobasôna.
1 Korintô	46	12	8	Inyule ni njel mbuu nyen mut wada a nkôhna bibañga bi pék, ni njel nlélém mbuu ki nyen mut numpe a kôhna bibañga bi yi,
1 Korintô	46	12	9	ni njel nlélém mbuu ki nyen numpe a kôhna hémle, ni njel nlélém mbuu nyen numpe a kôhna likébla i mélés makon,
1 Korintô	46	12	10	numpe ngui i boñ mimpémba mi mam, numpe ngap i pot mbañ, numpe yi i bagal too bibañga bi nlôl yak Nyambe, numpe ngap i pot dilémb nya ndi nya, numpe ngap i kobol dilémb.
1 Korintô	46	12	11	Ndi nlélém mbuu won u mboñ i mam mana, u tinak hiki mut likébla kiki u ngwés.
1 Korintô	46	12	12	Inyule nlélém kiki nyuu i yé yada ndi i gwé ngandak bijô, yak bijô bi nyuu gwobisôna, to hala kiki bi yé ngandak, bi yé nyuu yada, hala nyen yak Kristô a yé.
1 Korintô	46	12	13	Inyule ni njel nlélém mbuu nyen bésbobasôna di bi kôhna sôble inyu ba nyuu yada, to di yé Lôk Yuda, to bôt ba Grikia, to minkol, to bôt ba ta bé minkol, bésbobasôna di bi kôhna mbuu wada.
1 Korintô	46	12	14	Inyule ni maliga, nyuu i gwé bé jô yada, ndi ngandak bijô.
1 Korintô	46	12	15	Ibale kôô u bak le u kal le: “Hala kiki me ta bé woo, wee me ta bé jô nyuu,” hala a nkobla bé le kôô u ta bé jô nyuu.
1 Korintô	46	12	16	Ibale ôô u bak le u kal le: “Hala kiki me ta bé jis, wee me ta bé me jô nyuu,” hala a nkobla bé le ôô u ta bé jô nyuu.
1 Korintô	46	12	17	Ibale nyuu yosôna i bak jis, ki nyuu y’a noga lelaa? Ibale nyuu yosôna i bak ôô, ki nyuu y’a nok laa njiñ?
1 Korintô	46	12	18	Ndi Nyambe a bi téé hiki jô nyuu kiki i nlémél nye.
1 Korintô	46	12	19	Ibale bijô gwobisôna bi bak ndik jô yada, ki nyuu i yé hee?
1 Korintô	46	12	20	Nano bi yé ngandak bijô, ndi nyuu yada ndigi.
1 Korintô	46	12	21	Jis li nla bé kal woo le: “U tane bé me nseñ,” to ño u nla bé kal kôô le: “U tane bé me nseñ.”
1 Korintô	46	12	22	Ndi bijô bi nyuu bi bi nene le bi nlôôha bomb bi yé nseñ,
1 Korintô	46	12	23	yak bijô bi nyuu di nhoñol le bi gwé bé bañga lipém, gwon di nti ngandak lipém, hala nyen di nti bijô bi bi nene bé bilam ngandak lipém,
1 Korintô	46	12	24	ndi bijô bi bi nene bilam bi gwé bé ngôñ ni jam jo ki jo. Ndi Nyambe a bi gwañna bijô bi nyuu hala, a tinak bijô bi bi gwé bé lipém ngandak lipém,
1 Korintô	46	12	25	kayéle nyuu i bagla bañ, ndi bijô bi tôñna gwo ni gwo.
1 Korintô	46	12	26	Ibale jô yada i nok ndutu, yak bini bijô bipe gwobisôna bi nok ndutu lôñni yo; tole ibale jô yada i nkôhna lipém, yak bini bijô bipe gwobisôna bi nkon maséé lôñni yo.
1 Korintô	46	12	27	Ndi ni yé nyuu Kristô, hiki wada nan a bak jô yada.
1 Korintô	46	12	28	Yak Nyambe a bi téé bijô gwobisôna bi likoda: Pok, baôma; iba, bapôdôl; aa, baniiga; i mbus, mimpémba mi mam; i mbus ki, makébla i mélés makon; liti bôt bape mahôla; ngap i éga; ngap i pot ngandak dilémb.
1 Korintô	46	12	29	Bobasôna bé bon ba yé baôma, hala bé? Bobasôna bé bon ba yé bapôdôl, hala bé? Bobasôna bé bon ba yé baniiga, hala bé? Bobasôna bé bon ba mboñ mimpémba mi mam, hala bé?
1 Korintô	46	12	30	Bobasôna bé bon ba gwé likébla i mélés makon, hala bé? Bobasôna bé bon ba mpot ngandak dilémb, hala bé? Bobasôna bé bon ba yé bakobol dilémb, hala bé?
1 Korintô	46	12	31	Ndi ni ligip i yéñ makébla ma ma nloo mana. Ndi m’a unda bé i jam li nloo mam momasôna.
book	book_id	chapter	verse	text
1 Korintô	46	13	1	Ibale me mpot yaga dilémb di bôt ni di biañgel, ndi me bana bé me gwéha, wee me nyila kiki nkéñ le ba nkôt tole bende i i nloña maôô.
1 Korintô	46	13	2	To ibale me gwé likébla i pot mbañ, me nogok mimb mimpubi nwominsôna, me ban-ga ki yi yosôna; ibale me gwé yak hémle yosôna i pa dikôa, ndi me bana bé me gwéha, me ta bé me to jam.
1 Korintô	46	13	3	To ibale me nti gwom gwem gwobisôna inyu jés bôt bape, tole ibale me nsem nyuu yem inyu boñ le me kadba, ndi me bana bé me gwéha, hala a gwééne yaga bé me nseñ.
1 Korintô	46	13	4	Gwéha i nwo ngut, i gwé ki loñgeñem. Gwéha i nkila bé njôñ, i nkadba bé, i nhumbul bé nyuu,
1 Korintô	46	13	5	i gwé bé bilem bibe, i nyéñ bé ndik yéñe yé yomede, i ñunup bé to. I ñéñél bé mut numpe béba.
1 Korintô	46	13	6	I nkon bé maséé inyu ngitelepsép, ndi i nkon maséé ni maliga.
1 Korintô	46	13	7	I nihbe mam momasôna, i nhémle mam momasôna, i mbôdôl mam momasôna ñem, i nhônba mam momasôna.
1 Korintô	46	13	8	Gwéha i mal bé. Ndi ibale likébla i pot mbañ li yé, li ga mal; ibale likébla i pot dilémb li yé, li ga mal; ibale likébla li yi li yé, li ga mal.
1 Korintô	46	13	9	Inyule di gwé bé yi i nya i yôni, di mpot bé to mbañ i nya i yôni,
1 Korintô	46	13	10	ndi ngéda mam ma yôni ma nlo, mam ma yôni bé m’a mal.
1 Korintô	46	13	11	I ngéda me bé mañge, me bé pot kiki mañge, me hoñlak kiki mañge, me hegek pék kiki mañge; ndi nano nu me nyila nhôôlak mut, me mboñ ha bé mam kiki mañge.
1 Korintô	46	13	12	Inyule nano, di ntehe puyepuye ni njel léman; ndi ha ngéda i, d’a tehe i mbombom. I len ini, yi yem i yôni bé; ndi ha ngéda i, m’a tibil yaga yi ndik kiki Nyambe a ntibil yaga yi me.
1 Korintô	46	13	13	Ndi nano, mana mam maa ma nyégle: Hémle, botñem, gwéha; ndi jam li nloo i mam mana momasôna li yé gwéha.
book	book_id	chapter	verse	text
1 Korintô	46	14	1	Ni ligip i unda gwéha, ndi kena ni bisu i boñ biliya inyu yéñ makébla ma mbuu, ndi téntén le ni pot mbañ.
1 Korintô	46	14	2	Inyule nu a mpot dilémb, a mpôdôs bé bôt, ndi Nyambe; ndi mut to wada a nok bé nye inyule a mpot mimb mimpubi ni njel mbuu mpubi.
1 Korintô	46	14	3	Ndi nu a mpot mbañ a nlédés, a nti makénd, a nti ki bôt hogbe ni nkwel wé.
1 Korintô	46	14	4	I mut a mpot hilémb a nlédés nyemede, ndi i mut a mpot mbañ a nlédés likoda.
1 Korintô	46	14	5	Nano me ngwés le bébobasôna ni pot dilémb, ndi me nlôôha gwés le ni pot mbañ. Ni maliga, i mut a mpot mbañ a nloo mut a mpot dilémb, handugi le a kobol inyu lédés likoda.
1 Korintô	46	14	6	Ndi munu ngéda ini, a lôk kéé, ibale me yé le me lo, me pôdhak bé dilémb, imbe loñge me ga bôñôl bé handugi le me soolene bé jam, tole me ti bé yi, to mbañ, to biniigana?
1 Korintô	46	14	7	Nlélém jam ni gwom bi gwé bé niñ ndi bi nkôt nsik, kiki bo hikos tole hiluñ. Ibale bi nkôt bé nsik i nya i nôga loñge, lelaa mut a nla yi i yom ba yé i kôt lôñni hikos tole hiluñ?
1 Korintô	46	14	8	Inyule ibale sép i nhem bé loñge, njee a ga kôôba inyu jo gwét?
1 Korintô	46	14	9	Nlélém jam, ibale ni ngwélél bé hilémb inyu pot i nya i nôga loñge, lelaa mut a nla yi i jam ni yé kal? Ni maliga, wee n’a ba ni mpot yaga i mbebi.
1 Korintô	46	14	10	Mintén mi dilémb mi yé ngandak ikété nkoñ ’isi, ndi to hiada hi hi gwé bé ndoñi hi ta bé.
1 Korintô	46	14	11	Inyule ibale me nok bé i yom mut a mpot, m’a ba nkén mut inyu nu a yé i pot, yak nu a yé i pot a’ ba nkén mut inyu yem.
1 Korintô	46	14	12	Jon yak bé, ibale ni gwé ngôñ keñi i bana makébla ma mbuu, yéña le ni bôl ni makébla ma ma ga lédés likoda.
1 Korintô	46	14	13	Jon, i mut a mpot hilémb a soohe le a pam i kobol.
1 Korintô	46	14	14	Inyule ibale me yé i soohe ikété ngim hilémb, likébla jem li mbuu jon li yé i soohe, ndi me nhek ha bé pék.
1 Korintô	46	14	15	Kii i nlama ni bôña? M’a soohe ni likébla li mbuu, ndi m’a soohe ki ni pék yem. M’a tôp tjémbi di bibégés ni likébla li mbuu, ndi m’a tôp ki tjémbi di bibégés ni pék yem.
1 Korintô	46	14	16	Ndi ibale u nti bibégés ni likébla li mbuu, lelaa yañga mut i i yé ikété nan i ga kal “Amen” inyu mayéga u nti, hala kiki a nyi bé jam u yé i kal?
1 Korintô	46	14	17	I yé yaga maliga le u yé i ti mayéga loñge, ndi hala a ta bé i lédés mut numpe.
1 Korintô	46	14	18	Me nti Nyambe mayéga le me mpot dilémb iloo bébobasôna.
1 Korintô	46	14	19	Ndi ikété likoda, me ntehe nseñ i pot bibuk bitan ni pék yem, le ndi me niiga yak bôt bape, iloole me pot jôm li dikôô di bibuk ikété ngim hilémb.
1 Korintô	46	14	20	A lôk kéé, ni yila bañ kiki disiina di boñge di di gwé bé ngap i nok, ndi ni ba kiki disiina di boñge di di nyi bé béba; ni yila ki minañak mi bôt ikété nogna nan.
1 Korintô	46	14	21	I yé ntilga ikété mbén Môsi le: “Yéhôva a nkal le: ‘M’a pôdôs litén lini ni dilémb di bakén ba bôt yak ni bibép bi bakén ba bôt, ndi to hala, ba ga tjél emble me.’”
1 Korintô	46	14	22	Jon, i pot dilémb i ta bé yimbne inyu bahémle ndi inyu ba ba nhémle bé, ki le i pot mbañ i ta bé inyu ba ba nhémle bé, ndi inyu bahémle.
1 Korintô	46	14	23	Jon, ibale likoda jolisôna li nkodba ngim homa, bôt bobasôna ba kahal pot dilémb, ndi gwañga bi bôt tole bôt ba nhémle bé ba jôp, baa ba ga kal bé le ni nkônd njék?
1 Korintô	46	14	24	Ibale bébobasôna ni yé i pot mbañ, ndi mut a nhémle bé tole yañga mut i jôp, bibañga binan bébobasôna bi ga kodol nye, bi ntinde ki nye i tibil wanba.
1 Korintô	46	14	25	Ha nyen mam ma sôli nye ikété ñem m’a nene, kayéle a ga ôm maboñ ’isi, a bégés Nyambe, a kalak le: “Nyambe a yé toi ipôla nan.”
1 Korintô	46	14	26	Kii i nlama ni bôña, a lôk kéé? I ngéda ni nkodba, mut wada a gwé hiémbi, numpe a gwé biniigana, numpe a gwé masoola, numpe a mpot hilémb, numpe a nkobol. Mam momasôna ma bôña inyu lédés bape.
1 Korintô	46	14	27	Ibale bahogi ba mpot dilémb, ba ba ndik bôt iba tole baa i ngandak yosôna, hiki wada a podok i yé ngéda, mut numpe a koblak.
1 Korintô	46	14	28	Ndi ibale mut a nkobol a ta bé, a nlama yén nwee ikété likoda, a pôdhak Nyambe ikété ñem wé.
1 Korintô	46	14	29	Bapôdôl iba tole baa bon ba pot, bana bape ba yéñ i yi ndoñi.
1 Korintô	46	14	30	Ibale mut numpe a nkôhna masoola, a bak a yii ha, wee nu a mbôk yoñ hop a mom nwee.
1 Korintô	46	14	31	Inyule bébobasôna ni nla pot mbañ, hiki mut i yé ngéda, inyu boñ le bôt bobasôna ba nigil, bôt bobasôna ba kôhna ki makénd.
1 Korintô	46	14	32	Ndi bapôdôl bon ba nlama ane makébla ma mbuu ma bapôdôl.
1 Korintô	46	14	33	Inyule Nyambe a ta bé Nyambe nu yubda, ndi nu nsañ. Ndik kiki hala a mbôña ikété makoda ma babuphaga momasôna,
1 Korintô	46	14	34	bôda ba mom nwee ikété makoda, inyule ba gwé bé kunde i pot. Ndi ba suhus bomede, kiki yak mbén Môsi i nkal.
1 Korintô	46	14	35	Ibale ba nsômbôl nigil jam, ba bat balôm bap i ndap, inyule hala a yé wonyuu le muda a pot ikété likoda.
1 Korintô	46	14	36	Baa bañga i Nyambe i bi lôl i bééni, tole i bi pam ndik mpamak i bééni?
1 Korintô	46	14	37	Ibale mut a nhoñol le a yé mpôdôl tole a gwé likébla li mbuu, a nlama neebe le i mam me yé i tilna bé ma yé mambén ma Nwet.
1 Korintô	46	14	38	Ndi ibale mut a nyan i jam lini, ba ga yan nye.
1 Korintô	46	14	39	Jon, a lôk kéé yem, kena ni bisu i boñ biliya i pot mbañ, ndi ni sôña bañ bôt i pot dilémb.
1 Korintô	46	14	40	Ndi mam momasôna ma bôña loñge ni ikété oda.
book	book_id	chapter	verse	text
1 Korintô	46	15	1	Ndi, a lôk kéé, me nhôñlaha bé ñañ nlam me bi añle bé, u yak bé ni bi neebe, mu yaga ki nyen ni tééne siñ siñ.
1 Korintô	46	15	2	Ni njel ñañ nlam u nyen yak bé ni yé i kôhna tohi, ibale ni ntéñbe yaga ni ñañ nlam me bi añle bé, handugi le ni yila bahémle yañga.
1 Korintô	46	15	3	Inyule ikété mam ma bisu yak me me bi kôhna, jam me bi ti bé li yé le Kristô a bi wo inyu bibéba gwés inoñnaga ni Bitilna;
1 Korintô	46	15	4	le a bi juba, ñ, a bi tuglana i hilo hi nyônôs aa inoñnaga ni Bitilna;
1 Korintô	46	15	5	ni le a bi pémél Kéfa, i mbus a pémél jôm ni iba.
1 Korintô	46	15	6	I mbus ha, a pémél iloo mbôgôl lôk kéé itan i nlélém ngéda, libim ikété yap li ngi yii ni bés, ndi bahogi ba bi wo.
1 Korintô	46	15	7	I mbus hala, a pémél Yakôbô; i mbus, a pémél baôma bobasôna.
1 Korintô	46	15	8	Ndi sôk i nsôk, a pémél yak me wengoñle a mpémél man nu a ngwéé ngéda ngi kola.
1 Korintô	46	15	9	Inyule me yé ñôma nuntitigi ikété baôma, me kôli bé to sébla le ñôma inyule me bi tééñga likoda li Nyambe.
1 Korintô	46	15	10	Ndi ni njel konangoo i mbuma ñañ i Nyambe, me yé i yom me yé. Yak konangoo yé i mbuma ñañ inyu yem i bé bé yañga inyule me bi tumbba ni nson iloo bobasôna; memede bé to, ndi konangoo i mbuma ñañ i Nyambe i i yé lôñni me.
1 Korintô	46	15	11	Jon, to ibale men me ñañal, tole bo, i ñañ nlam unu won di ñañal, won ni bi hémle ki.
1 Korintô	46	15	12	Ndi ibale di ñañal le Kristô a bi tuge ikété bawoga, lelaa bahogi ikété nan ba nkal le bitugne bi bawoga bi ta bé?
1 Korintô	46	15	13	Ibale bitugne bi bawoga bi ta toi bé, wee Kristô a bi tuge bé.
1 Korintô	46	15	14	Ndi ibale Kristô a bi tuge bé, wee likalô jés li yé yaga yañga, yak hémle nan i bak yañga.
1 Korintô	46	15	15	Handugi hala, ibale bawoga ba nlama toi bé tuge, wee i nene le di mbok mbôgi bitembee inyu Nyambe, inyule di mbok mbôgi ikolba Nyambe, di kalak le a bi tugul Kristô, ki le a bi tugul bé nye.
1 Korintô	46	15	16	Inyule ibale bawoga ba nlama bé tuge, wee to Kristô a bi tuge bé.
1 Korintô	46	15	17	Jam lipe ki, ibale Kristô a bi tuge bé, wee hémle nan i yé yañga; ni ngi yii ikété bibéba binan.
1 Korintô	46	15	18	Wee Yak i bôt ba bi wo ikété adna ni Kristô ba bi tjiba tjiba yosôna.
1 Korintô	46	15	19	Ibale munu niñ ini yotama nyen di mbôdôl Kristô ñem, wee di nkônha ngoo iloo bôt bobasôna.
1 Korintô	46	15	20	Ndi nano, Kristô a bi tuge ikété bawoga, nyen a yé litam li bisu li bôt ba bi wo.
1 Korintô	46	15	21	Inyule kiki nyemb i bi lo ni njel mut wada, hala nyen yak bitugne bi bawoga bi nlo ni njel mut wada.
1 Korintô	46	15	22	Inyule nlélém kiki ni njel Adam nyen bôt bobasôna ba nwo, hala ki nyen ni njel Kristô, bobasôna ba ga kôhna niñ.
1 Korintô	46	15	23	Ndi hiki mut inoñnaga ni oda: Kristô, nu a yé litam li bisu; i mbus, i bôt ba yé ba Kristô ngéda a mba ha.
1 Korintô	46	15	24	I mbus ha, i lisuk, a’ timbis Ane yak Nyambe wé ni Tata wé, a ma mal tjé biane gwobisôna, ni kunde i ane yosôna, ni lipémba jolisôna.
1 Korintô	46	15	25	Inyule a nlama ane letee Nyambe a ha baoo bé bobasôna isi makôô mé.
1 Korintô	46	15	26	Yak ñoo nu nsôk le nyemb a’ tjiba.
1 Korintô	46	15	27	Inyule Nyambe “a bi suhus mam momasôna isi makôô mé.” Ndi ngéda a nkal le ‘mam momasôna ma bi suhlana,’ i yé ntiik le Nu a bi suhus mam momasôna isi yé a ta bé mu nsoñgi u.
1 Korintô	46	15	28	Ndi ngéda Nyambe a’ suhus mam momasôna isi makôô mé, ha nyen yak Man nyemede a’ suhus nyemede isi Nu a bi suhus mam momasôna isi yé, le ndi Nyambe a ba mam momasôna inyu bôt bobasôna.
1 Korintô	46	15	29	Ibale hala bé, ki i bôt ba yé kôhna sôble inyu yila bawoga ba ga boñ lelaa? Ibale bawoga ba nlama yaga bé tuge, inyuki ba yé kôhna sôble inyu ba bawoga?
1 Korintô	46	15	30	Inyuki yak bés di yé yaga ikété ndutu ngéda yosôna?
1 Korintô	46	15	31	Hiki kel, nyemb i téé me bisu. A lôk kéé, i jam lini li yé maliga nlélém kiki maséé makeñi me gwé inyu nan ikété Kristô Yésu Nwet wés ma yé maliga.
1 Korintô	46	15	32	Ibale kiki bôt bape, me bi jo lôñni binuga bi bikai i Éfésô, umbe nseñ me nkôhna mu? Ibale bawoga ba nlama bé tuge, wee “di jek, di nyok, inyule yani d’a wo.”
1 Korintô	46	15	33	Ni yôm bañ. Bilôñ bibe bi ñôbôs bilem bilam.
1 Korintô	46	15	34	Ngo ni hek pék inyu boñ mam ma téé sép, ni bana bañ lem i boñ béba, inyule bahogi ikété nan ba nyi bé Nyambe. Me mpot hala inyu wéha bé nyuu.
1 Korintô	46	15	35	Ndi mut a’ bat le: “Lelaa bawoga ba nlama tuge? Ñ, b’a lo ni umbe ntén nyuu?”
1 Korintô	46	15	36	A jôñ mut! I yom u mbel i nla bé o handugi le i bôk i wo.
1 Korintô	46	15	37	Ndi inyu yom u mbel, u mbel bé e i i ga nañ, ndi nso jis li blé tole ntén mbôô umpe;
1 Korintô	46	15	38	ndi Nyambe a nti yo nyuu kiki i nlémél nye, a tinak hiki mbôô yé yé nyuu.
1 Korintô	46	15	39	Minsôn nwominsôna mi ta bé nlélém, ndi minsôn mi bôt ba binam mi yé ntén wada, minsôn mi binuga mi bak wap ntén, minsôn mi dinuni mi bak wap ntén, minsôn mi tjobi mi bak ki wap ntén.
1 Korintô	46	15	40	Gwom bi ngii bi yé, yak gwom bi hisi bi bak; ndi lipém li gwom bi ngii li yé ntén wada, yak lipém li gwom bi hisi li bak wé ntén.
1 Korintô	46	15	41	Lipém li hiañgaa li yé ntén wada, lipém li sôñ li bak wé ntén, lipém li tjôdôt li bak wé ntén; ni maliga, lipém li hiôdôt hiada li ta bé nlélém ni lipém li hiôdôt hipe.
1 Korintô	46	15	42	Hala nyen i yé ni bitugne bi bawoga. Nyuu i i mbol yon i njuba, ndi nyuu i i nla bé bol yon i ntuge.
1 Korintô	46	15	43	I njuba ikété wonyuu; i tuge ikété lipém. I njuba ikété bibomb; i tuge ikété lipémba.
1 Korintô	46	15	44	I njuba i bak nyuu minsôn; i tuge i bak nyuu mbuu. Ibale nyuu minsôn i yé, wee yak nyuu mbuu i yé.
1 Korintô	46	15	45	Jon i yé ntilga le: “Mut bisu le Adam a bi yila hégél i i niñ.” Adam nu nsôk a yila mbuu u u nti ñiñ.
1 Korintô	46	15	46	Ndi yom mbuu bé yon i mbôk i bisu. Yom minsôn yon i mbôk i bisu, ndi yom mbuu i yik noñ i mbus.
1 Korintô	46	15	47	Mut bisu a nlôl ’isi, a bak nhegek ni biték; mut nu yônôs iba a nlôl i ngii.
1 Korintô	46	15	48	Kiki nu a bi héga ni biték a yé, hala ki nyen ba ba bi héga ni biték ba yé; kiki nu ngii a yé, hala ki nyen ba ngii ba yé.
1 Korintô	46	15	49	Ndik kiki di bi pôna nu a bi héga ni biték, hala ki nyen d’a pôna nu a nlôl i ngii.
1 Korintô	46	15	50	Ndi, a lôk kéé, me nkal bé le minsôn ni matjél bi nla bé kôdôl Ane Nyambe, to mam ma mbol ma nla bé kôdôl mam ma mbol bé.
1 Korintô	46	15	51	Nuna-ki, me nkal bé jimb lipubi: Bésbobasôna d’a wo bé, ndi bésbobasôna d’a heñla
1 Korintô	46	15	52	kunda yada, i likéébana li jis, ngéda sép y’a hem inyu ngélé i nsôk. Inyule sép y’a hem, bawoga b’a tuge ni manyuu ma mbol bé, ha nyen d’a heñla.
1 Korintô	46	15	53	Inyule ini nyuu i ñôbi i nlama heñla inyu yila nyuu i i ñôbi bé, Yak ini nyuu i nwo i nlama heñla inyu yila nyuu i i nwo bé.
1 Korintô	46	15	54	Ndi ngéda ini nyuu i mbol i nyila nyuu i i mbol bé, Yak ini nyuu i i nwo i nyila nyuu i i nwo bé, ha nyen bini bibañga bi yé ntilga gw’a yon: “Nyemb i mila i boga ni boga.”
1 Korintô	46	15	55	“A nyemb, yémbél yoñ i yé hee? A nyemb, mbôñ yoñ i yé hee?”
1 Korintô	46	15	56	Mbôñ i i nti nyemb i yé béba, ndi mbén Môsi yon i yé ngui i béba.
1 Korintô	46	15	57	Ndi Nyambe a kôhna mayéga inyule a nti bés yémbél ni njel Nwet wés Yésu Kristô!
1 Korintô	46	15	58	Jon, a lôk kéé yem i gwéha, telbana siñ siñ, ibabé piñgla, ni ban-ga ngandak mam i boñ ikété nson Nwet ngéda yosôna, ni yik le ndumbba nan inyu Nwet i ta bé yañga.
book	book_id	chapter	verse	text
1 Korintô	46	16	1	Ndi inyu makébla ni nlama kot inyu bapubhaga, ni nla noñ bitelbene me bi ti makoda ma Galatia.
1 Korintô	46	16	2	I kel bisu i hiki sonde, hiki wada nan a nlama tééda ngim yom ipañ inoñnaga ni la yé, inyu boñ le ni kot bañ makébla ngéda me nlo nyoo.
1 Korintô	46	16	3	Ndi ngéda me mpam nyoo, m’a ep i bôt ni ntila mu bikaat binan le ni mbôdôl ñem, le ba kena likébla linan li loñgeñem i Yérusalem.
1 Korintô	46	16	4	Ndi ibale i nene me loñge le yak me me ke nyoo, ki b’a ke nyoo lôñni me.
1 Korintô	46	16	5	Ndi m’a lo i bééni ngéda me mal tagbene i Makédônia, inyule m’a tagbene i Makédônia;
1 Korintô	46	16	6	bebek ki le m’a yén ndék, tole m’a tégbaha mbéñ lôñni bé, le ndi ni yéga me ndék mu njel to hee homa me nke.
1 Korintô	46	16	7	Inyule nano, me gwé bé ngôñ i tagbe ntagbege inyu tehe bé, ndi me mbot ñem le m’a tégbaha ndék ngéda lôñni bé, ibale Yéhôva a ngwés.
1 Korintô	46	16	8	Ndi me nyégle i Éfésô letee ni i ngand Pentékôt,
1 Korintô	46	16	9	inyule nwemel nkeñi inyu nson u nyibla inyu yem, ndi ngandak bakolba i yé.
1 Korintô	46	16	10	Ndi ibale Timôtéô a nlo, boña le a kon bañ woñi wo ki wo ngéda a mba ni bé, inyule a ngwel nson u Yéhôva ndik kiki me.
1 Korintô	46	16	11	Jon mut nye ki nye a yan bañ nye. Ni tjôla nye ni nsañ kayéle a pam i meeni, inyule me ni lôk kéé di mbem nye.
1 Korintô	46	16	12	Ndi inyu mankéé wés Apôlô, me bi ti nye ngandak makénd le a lo i bééni lôñni lôk kéé. A bééna bé mahoñol i lo nyoo nano, ndi a’ lo ngéda pôla y’a nene.
1 Korintô	46	16	13	Yéna péé, telbana siñ siñ ikété hémle, boña mam kiki bôlôm, ni yila mimpémba.
1 Korintô	46	16	14	Mam momasôna ni mboñ, boña mo ni gwéha.
1 Korintô	46	16	15	Jon a lôk kéé, me nsoohe bé le: Ni nyi le bôt ba ndap lihaa i Stéfana ba yé banigil ba bisu i Akaya, ni le ba bi ti bomede nkikip i gwel nson inyu bapubhaga.
1 Korintô	46	16	16	Yak bé kena ni bisu i suhus bébomede isi nya bôt ini, ni isi bôt bobasôna ba nsal ikété adna, ba tumbbaga ni nson.
1 Korintô	46	16	17	Ndi me nkon maséé le Stéfana bona Fortunatô lôñni Akaikô ba yé hana, inyule ba bi hôla me ngandak hala kiki ni bé bé hana.
1 Korintô	46	16	18	Inyule ba bi ti me ni bé hogbe. Jon ni diihe yaga i nya bôt ini.
1 Korintô	46	16	19	Makoda ma Asia ma ñômle bé mayéga. Akila bo Priska lôñni likoda li yé ndap yap, ba nyéga bé ni ñem wap wonsôna ikété Nwet.
1 Korintô	46	16	20	Lôk kéé yosôna i ñômle bé mayéga. Yégnana bé ni bé, ni sohna ki mamañ i nya i yé pubhaga.
1 Korintô	46	16	21	Me Paul, mayéga mem mana memede me ntila ni woo wem.
1 Korintô	46	16	22	Ibale mut a ngwés bé Nwet, a ba ntiihege. A Nwet wés, lok!
1 Korintô	46	16	23	Konangoo i mbuma ñañ i Nwet le Yésu i ba lôñni bé.
1 Korintô	46	16	24	Gwéha yem i ba lôñni bébobasôna ba ni yé ikété adna ni Kristô Yésu.
