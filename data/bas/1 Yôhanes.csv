book	book_id	chapter	verse	text
1 Yôhanes	62	1	1	I jam li bé ibôdôl i bibôdle, li di bi emble, di tehe jo ni mis més, di tibil béñge jo, yak moo més ma tihba jo, hala wee bañga i niñ,
1 Yôhanes	62	1	2	(ñ, niñ boga i bi yeli, di tehe ki yo, di mbôgôl yo mbôgi, di añlege ki bé niñ boga i i bé ni Tata, yon ba bi yeelene bés),
1 Yôhanes	62	1	3	i jam di bi tehe ni nok, jon yak bés di yé i añle bé, inyu boñ le yak bé ni bana adna ni bés. I adna ini di gwé, i yé lôñni Tata bo Man wé Yésu Kristô.
1 Yôhanes	62	1	4	Di ntila i mam mana inyu boñ le maséé més ma ba nyonok.
1 Yôhanes	62	1	5	I nwin unu won di bi nôgôl i nyeni, won di ñañle bé le: Nyambe a yé mapubi, jiibe jo ki jo li ta bé ikété yé.
1 Yôhanes	62	1	6	Ibale di nkal le: “Di gwé adna ni nye,” ndi di kôndge ki kil ikété jiibe, wee di ntembee, di niñ bé to inoñnaga ni maliga.
1 Yôhanes	62	1	7	Ndi ibale di yé i kil ikété mapubi kiki nyemede a yé ikété mapubi, wee di gwé toi adna bés ni bés, yak matjél ma Man wé Yésu ma mpubus bés inyu bibéba gwobisôna.
1 Yôhanes	62	1	8	Ibale di nkal le: “Di gwé bé béba,” wee di yé i lôk bésbomede, to maliga ma ta bé ikété yés.
1 Yôhanes	62	1	9	Ibale di mpahal bibéba gwés, a yé maliga, a téé ki sép inyu nwéhél bés bibéba gwés ni pubus bés inyu ngitelepsép yosôna.
1 Yôhanes	62	1	10	Ibale di nkal le: “Di bi boñ bé béba,” wee di nyilha nye mut bitembee, to bañga yé i ta bé ikété yés.
book	book_id	chapter	verse	text
1 Yôhanes	62	2	1	A bon bem batitigi, me ntilna bé i mam mana inyu boñ le ni boñ bañ béba. Ndi ibale mut a mboñ toi béba, di gwé nhôla yak Tata, mut a téé sép le Yésu Kristô.
1 Yôhanes	62	2	2	A yé sesema inyu kôp nsañ inyu bibéba gwés, ha inyu bibéba gwés gwotama bé, ndi Yak inyu bi nkoñ ’isi wonsôna.
1 Yôhanes	62	2	3	Ni njel ini nyen di nyi le di bi pam i yi nye, hala wee ibale di nke ni bisu i nôgôl mambén mé.
1 Yôhanes	62	2	4	I mut a nkal le: “Me mpam i yi nye,” ndi a nôgôl bé mambén mé, a yé mut bitembee, to maliga ma ta bé ikété yé.
1 Yôhanes	62	2	5	Ndi nu ni nu a nôgôl yaga bañga yé, gwéha i Nyambe i yôni toi ikété mut nu. Ni njel ini nyen di nyi le di yé ikété adna ni nye.
1 Yôhanes	62	2	6	I mut a nkal le a ntéñbe ikété adna ni nye, nyemede a yé nyégsaga i kônde hiôm nlélém kiki yak nye a bi hiôm.
1 Yôhanes	62	2	7	A bagwéha, me ntilna bé me bé mbén mondo, ndi me ntilna bé nlômbi mbén ni bi kôhna ibôdôl i bibôdle. I bañga ni bi nok yon i yé i nlômbi mbén unu.
1 Yôhanes	62	2	8	Me nkônde ki le, me yé i tilna bé mbén mondo i i yé maliga inyu yé, i bak ki maliga inyu nan, inyule jiibe li yé i tagbe, yak bañga mapubi i mal bôdôl bai.
1 Yôhanes	62	2	9	I mut a nkal le a yé ikété mapubi ndi a ook maasañ, wee a ngi yii ikété jiibe.
1 Yôhanes	62	2	10	I mut a ngwés maasañ a ngi yii ikété mapubi, to ngok baagene i ta bé inyu yé.
1 Yôhanes	62	2	11	Ndi i mut a ñoo maasañ a yé ikété jiibe, a nkil ki ikété jiibe, a nyi bé to i homa a nke inyule jiibe li nkwés mis mé ndim.
1 Yôhanes	62	2	12	Me yé i tilna bé, a boñge batitigi, inyule bibéba binan bi mal nwéhlana inyu jôl jé.
1 Yôhanes	62	2	13	Me yé i tilna bé, a basañ, inyule ni bi pam i yi nu a yé ibôdôl i bibôdle. Me yé i tilna bé, a boñge ba wanda, inyule ni bi yémbél mut mbe. Me ntilna bé, a boñge batitigi, inyule ni bi pam i yi Tata.
1 Yôhanes	62	2	14	Me ntilna bé, a basañ, inyule ni bi pam i yi nu a yé ibôdôl i bibôdle. Me ntilna bé, a boñge ba wanda, inyule ni gwé ngui, ni le bañga i Nyambe i ngi yii ikété nan, ni bi yémbél ki mut mbe.
1 Yôhanes	62	2	15	Ni gwés bañ nkoñ ’isi, to i mam ma yé ikété nkoñ ’isi. Ibale mut a ngwés nkoñ ’isi, gwéha inyu Tata i ta bé ikété yé;
1 Yôhanes	62	2	16	inyule i mam momasôna ma yé ikété nkoñ ’isi, kiki bo minheña mi minsôn, ni minheña mi mis, ni libambal bigwel moo bi niñ inyu nene, bi nlôl bé yak Tata ndi bi nlôl ni nkoñ ’isi.
1 Yôhanes	62	2	17	Handugi hala, nkoñ ’isi u yé i tagbe, yak minheña nwé, ndi i mut a mboñ sômbôl i Nyambe a nom i boga ni boga.
1 Yôhanes	62	2	18	A boñge ba wanda, ngeñ i nsôk ini, ndik kiki ni bi nok le nkolba-Kristô a yé i lo, hala nyen to nano yaga ngandak bakolba-Kristô i nene, i jam lini jon li nyis bés le ngeñ i nsôk ini.
1 Yôhanes	62	2	19	Ba bi pémél i béhni, ndi ba bé bé kiki bés; inyule ibale ba ba kiki bés, ki ba bi yégle lôñni bés. Ndi ba bi ke inyu boñ le i yiba le bôt bobasôna bé bon ba yé kiki bés.
1 Yôhanes	62	2	20	Libak linan li minhook li nlôl yak Numpubi, bébobasôna ni gwé ki yi.
1 Yôhanes	62	2	21	Me ntilna bé, ha inyu bé le ni nyi bé maliga, ndi inyule ni nyi mo, ni inyule tembee yo ki yo i nlôl bé i maliga.
1 Yôhanes	62	2	22	Njee a yé mut bitembee, handugi nu a ntañ le Yésu a yé Kristô? Nyen a yé nkolba-Kristô, nyen a ntañba Tata ni Man.
1 Yôhanes	62	2	23	I mut a ntañba Man, wee to Tata a gwé bé. Ndi nu ni nu a neebe Man a gwé yak Tata.
1 Yôhanes	62	2	24	Ndi i mam bé ni bi nok ibôdôl i bibôdle ma nlama yén ikété nan. Ibale mam ni bi nok ibôdôl i bibôdle ma nyén ikété nan, wee yak bé n’a yén ikété adna lôñni Man ni ikété adna lôñni Isañ.
1 Yôhanes	62	2	25	Handugi hala, i jam lini jon nyemede a bi bôn bés: Niñ boga.
1 Yôhanes	62	2	26	Me ntilna bé i mam mana inyu bôt ba noode yumus bé.
1 Yôhanes	62	2	27	Ndi bé, libak le a bi hoo bé li yii ikété nan, ni gwé bé to le mut a niiga bé; ndi libak le a bi hoo bé li yé i niiga bé mam momasôna, li yé maliga, li ta bé bitembee. Kiki li bi niiga bé, yéna ikété adna lôñni nye.
1 Yôhanes	62	2	28	Jon nano, a boñge batitigi, yéna ikété adna lôñni nye inyu boñ le ngéda a’ nene, di bana makénd i pot, di ke bañ to nye haa inyu wonyuu ngéda a mba ha.
1 Yôhanes	62	2	29	Ibale ni nyi le a téé sép, wee ni nyi ki le i mut a gwé lem i boñ mam ma téé sép a yé man wé.
book	book_id	chapter	verse	text
1 Yôhanes	62	3	1	Béñgnana umbe ntén gwéha Tata a bi unda bés, le di séblana le bon ba Nyambe! Hala ki nyen di yé. Inyu hala nyen nkoñ ’isi u nyi bé bés, inyule u bi pam bé to i yi nye.
1 Yôhanes	62	3	2	A bagwéha, nano di yé bon ba Nyambe, ndi i yom di ga ba i yé ngi yeelana. Di nyi le ngéda a’ nene, di ga ba kiki nye inyule di ga tehe yaga nye kiki a yé.
1 Yôhanes	62	3	3	Yak i mut a gwé i botñem ini ikété yé a mpubus nyemede, nlélém kiki yak nye a yé mpubi.
1 Yôhanes	62	3	4	I mut a gwé lem i boñ béba, wee a gwé yak lem i yan mbén, inyule béba i yé liyanmbén.
1 Yôhanes	62	3	5	Ni nyi ki le a bi nene inyu héya bibéba gwés, to béba yo ki yo i ta bé ikété yé.
1 Yôhanes	62	3	6	I mut a nyégle ikété adna lôñni nye a gwé bé lem i boñ béba; i mut a gwé lem i boñ béba a bi tehe bé nye, a bi pam bé to i yi nye.
1 Yôhanes	62	3	7	A boñge batitigi, mut to wada a yumus bañ bé; i mut a gwé lem i boñ mam ma téé sép a téé sép, nlélém kiki yak nye a téé sép.
1 Yôhanes	62	3	8	I mut a gwé lem i boñ béba a nlôl yak Nsohop, inyule Nsohop a mboñ béba ibôdôl i bibôdle. Inyu njom ini nyen Man Nyambe a bi nene, le a tjé minson mi Nsohop.
1 Yôhanes	62	3	9	I mut a yé man Nyambe a gwé bé lem i boñ béba, inyule mbôô Nyambe i nyén ikété nya mut ini, a nla bé to bana lem i boñ béba inyule a yé man Nyambe.
1 Yôhanes	62	3	10	Bon ba Nyambe ni bon ba Nsohop ba nyiba munu jam lini le: Nu ni nu a gwé bé lem i boñ mam ma téé sép a nlôl bé yak Nyambe, to nu a ngwés bé maasañ.
1 Yôhanes	62	3	11	Inyule i nwin unu won ni bi nok ibôdôl i bibôdle: Le di nlama gwéhna bés ni bés,
1 Yôhanes	62	3	12	ha kiki Kain bé, nu a bi lôl yak mut mbe, a nol ki manyañ. Ndi inyuki a bi nôlôl nye? Inyule minson nwé nwomede mi bé mimbe, ndi mi manyañ mi bé mi téé sép.
1 Yôhanes	62	3	13	A lôk kéé, ni hel bañ le nkoñ ’isi u ñoo bé.
1 Yôhanes	62	3	14	Di nyi le di mal nyodi i nyemb, di témb i niñ, inyule di ngwés lôk kéé. I mut a gwé bé gwéha a nyégle ikété nyemb.
1 Yôhanes	62	3	15	I mut a ñoo maasañ a yé mut manola, ndi ni nyi le niñ boga i nyégle bé ikété mut manola nye ki nye.
1 Yôhanes	62	3	16	Ni njel ini nyen di bi pam i yi gwéha, inyule a bi sem niñ yé inyu yés, yak bés di yé nyégsaga i sem biniñ gwés inyu lôk kéé yés.
1 Yôhanes	62	3	17	Ndi nu ni nu a gwé bigwel moo bi nkoñ ’isi unu, a tehge maasañ a gwé ngôñ ni mahôla, ndi a tjél kon nye ngoo, lelaa gwéha i Nyambe i nyén ikété yé?
1 Yôhanes	62	3	18	A boñge batitigi, di nlama bé gwéhna ni nyo to ni hilémb, ndi ni maboñok lôñni maliga.
1 Yôhanes	62	3	19	Ni njel ini nyen d’a yi le di nlôl ni maliga, di mômôs ki miñem nwés nwee i bisu gwé
1 Yôhanes	62	3	20	inyu to limbe jam miñem nwés mi yé le mi ôm bés nsohi, inyule Nyambe a nloo miñem nwés, a nyi ki mam momasôna.
1 Yôhanes	62	3	21	A bagwéha, ibale miñem nwés mi ñôm bé bés nsohi, wee di gwé makénd i pot i bisu bi Nyambe;
1 Yôhanes	62	3	22	ni le to limbe jam di mbat, a nti bés jo inyule di yé i nôgôl mambén mé, di boñok ki mam ma yé malam i mis mé.
1 Yôhanes	62	3	23	Ni maliga, mbén yé ini le: Di hémle jôl li Man wé Yésu Kristô, di gwéhna ki bés ni bés, inoñnaga ni mbén a bi ti bés.
1 Yôhanes	62	3	24	Handugi hala, i mut a nôgôl mambén mé a nyégle ikété adna lôñni nye, yak nye a nyégle ikété adna lôñni nya mut ini. Ni njel mbuu a bi ti bés, di nyi le a nyégle ikété adna lôñni bés.
book	book_id	chapter	verse	text
1 Yôhanes	62	4	1	A bagwéha, ni hémle bañ hiki lipôdôl li mbuu, ndi wana bipôdôl bi mbuu inyu yi too bi nlôl yak Nyambe, inyule ngandak bapôdôl ba bitembee ba mal nene ikété nkoñ ’isi.
1 Yôhanes	62	4	2	Haana nyen ni nyi le lipôdôl li mbuu li nlôl yak Nyambe: Hiki lipôdôl li mbuu li neebe le Yésu Kristô a bi lo ni nyuu minsôn li nlôl yak Nyambe.
1 Yôhanes	62	4	3	Ndi hiki lipôdôl li mbuu li neebe bé Yésu li nlôl bé yak Nyambe. Handugi hala, i lipôdôl li mbuu lini li yé li nkolba-Kristô, lipôdôl li jon ni bi nok le li yé i lo, nano li mal yaga lo ikété nkoñ ’isi.
1 Yôhanes	62	4	4	A boñge batitigi, ni nlôl yak Nyambe, ni bi yémbél ki bo inyule nu a yé ikété adna lôñni bé a nloo nu a yé ikété adna lôñni nkoñ ’isi.
1 Yôhanes	62	4	5	Ba nlôl i nkoñ ’isi, jon ba mpot mam ma nlôl ni nkoñ ’isi, yak nkoñ ’isi u ñemble bo.
1 Yôhanes	62	4	6	Bés di nlôl yak Nyambe. Nu ni nu a mpam i yi Nyambe a ñemble bés; nu ni nu a nlôl bé yak Nyambe a ñemble bé bés. Ni njel ini nyen di mboñ maselna ipôla lipôdôl li mbuu li maliga ni lipôdôl li mbuu li bitembee.
1 Yôhanes	62	4	7	A bagwéha, di ke ni bisu i gwéhna bés ni bés inyule gwéha i nlôl yak Nyambe; ni le i mut a ngwés a yé man Nyambe, a nyi ki Nyambe.
1 Yôhanes	62	4	8	Nu ni nu a ngwés bé a mpam bé i yi Nyambe inyule Nyambe a yé gwéha.
1 Yôhanes	62	4	9	Ni njel ini nyen gwéha i Nyambe i bi yeelana inyu yés le: Nyambe a bi ep mpom wé Man ikété nkoñ ’isi le ndi di kôhna niñ ni njel yé.
1 Yôhanes	62	4	10	Gwéha munu jam lini i ta bé le di bi gwés Nyambe, ndi le a bi gwés bés, a ep ki Man wé kiki sesema inyu kôp nsañ inyu bibéba gwés.
1 Yôhanes	62	4	11	A bagwéha, ibale hala nyen Nyambe a bi gwés bés, wee yak bés di yé nyégsaga i gwéhna bés ni bés.
1 Yôhanes	62	4	12	Mut to wada a ma tehe bé Nyambe. Ibale di nke ni bisu i gwéhna bés ni bés, Nyambe a nyégle ikété yés, yak gwéha yé i mba ikété yés i nya i yôni.
1 Yôhanes	62	4	13	Ni njel ini nyen di nyi le di nyégle ikété adna lôñni nye, yak nye a nyégle ikété adna lôñni bés, inyule a bi ti bés mbuu wé.
1 Yôhanes	62	4	14	Jam lipe ki, bésbomede di bi tehe, di yé ki i bok mbôgi le Tata a bi ep Man wé le a ba ntohol nkoñ ’isi.
1 Yôhanes	62	4	15	Nu ni nu a neebe le Yésu a yé Man Nyambe, Nyambe a nyégle ikété adna lôñni nya mut ini, yak nye a nyégle ikété adna lôñni Nyambe.
1 Yôhanes	62	4	16	Di bi pam i yi, di hémle ki gwéha Nyambe a gwé inyu yés. Nyambe a yé gwéha, i mut a nyégle ikété gwéha a nyégle ki ikété adna lôñni Nyambe, yak Nyambe a nyégle ikété adna lôñni nye.
1 Yôhanes	62	4	17	Ni njel ini nyen gwéha i bi ba ikété yés i nya i yôni, le ndi di pot ni makénd i hilo hi bikééhene, inyule nlélém kiki nyemede a yé, hala nyen yak bés di yé munu nkoñ ’isi unu.
1 Yôhanes	62	4	18	Woñi wo ki wo u ta bé ikété gwéha, ndi gwéha i yôni i nleñ woñi i mbégdé, inyule woñi u nkéñ bés njel. Ibabé pééna, i mut a nkon woñi a gwé bé gwéha i nya i yôni.
1 Yôhanes	62	4	19	Di ngwés inyule a bi bôk a gwés bés.
1 Yôhanes	62	4	20	Ibale mut a nkal le: “Me ngwés Nyambe,” ndi a ook maasañ, wee a yé mut bitembee. Inyule i mut a ngwés bé maasañ nu a ntehe, a ta bé le a gwés Nyambe nu a ntehe bé.
1 Yôhanes	62	4	21	Di gwé mbén ini i nlôl i nyeni le: Nu ni nu a ngwés Nyambe a nlama yak gwés maasañ.
book	book_id	chapter	verse	text
1 Yôhanes	62	5	1	I mut a nhémle le Yésu a yé Kristô, wee a ngwéé ni njel Nyambe; Yak i mut a ngwés nu a ngwal, a ngwés ki man i mut nu a ngwal.
1 Yôhanes	62	5	2	Hala nyen di nyi le di ngwés bon ba Nyambe, ngéda di ngwés Nyambe, di nôglak ki mambén mé.
1 Yôhanes	62	5	3	Inyule gwéha Nyambe ini le: Di nôgôl mambén mé; ndi mambén mé ma ñét bé,
1 Yôhanes	62	5	4	inyule i mut a ngwéé ni njel Nyambe a nyémbél nkoñ ’isi. I jam lini jon li bi ti bés ngui i yémbél nkoñ ’isi: Hémle yés.
1 Yôhanes	62	5	5	Njee a nla yémbél nkoñ ’isi? I mut a nhémle le Yésu a yé Man Nyambe, hala bé?
1 Yôhanes	62	5	6	Yésu Kristô nyen a bi lo ni njel malép lôñni matjél, a bi lo bé ndik ni malép motama, ndi a bi lo ni malép lôñni matjél. Yak mbuu u mbok mbôgi inyule mbuu u yé maliga.
1 Yôhanes	62	5	7	Inyule mam ma mbok mbôgi ma yé maa:
1 Yôhanes	62	5	8	Mbuu, ni malép, ni matjél; mana mo maa ma mbok nlélém mbôgi.
1 Yôhanes	62	5	9	Ibale di neebe mbôgi i bôt ba binam, ngo mbôgi i Nyambe i nloo yo. Inyule ini mbôgi yon Nyambe a mbok, mbôgi a bi bok inyu Man wé.
1 Yôhanes	62	5	10	I mut a nhémle Man Nyambe, a gwé mbôgi ikété yé nyemede. I mut a nhémle bé Nyambe, wee a nyilha nye mut bitembee inyule a nhémle bé mbôgi Nyambe a bi bok inyu Man wé.
1 Yôhanes	62	5	11	I mbôgi ini i yé le: Nyambe a bi ti bés niñ boga, i niñ ini i yé ikété Man wé.
1 Yôhanes	62	5	12	I mut a gwé Man, a gwé i niñ ini; i mut a gwé bé Man Nyambe, a gwé bé i niñ ini.
1 Yôhanes	62	5	13	Me ntilna bé i mam mana inyu boñ le ni yi le ni gwé niñ boga, bé ba ni nhémle jôl li Man Nyambe.
1 Yôhanes	62	5	14	Ndi i botñem ini yon di gwé inyu yé, le to kinje jam di mbat inoñnaga ni sômbôl yé, a ñemble bés.
1 Yôhanes	62	5	15	Ibale di nyi le a ñemble bés inyu to kinje jam di yé i bat, di nyi ki le d’a bana i mam di mbat inyule di bi bat nye mo.
1 Yôhanes	62	5	16	Ibale mut a ntehe maasañ a yé boñ béba i i kôli bé ni nyemb, a ga soohe inyu yé, yak Nyambe a’ ti maasañ niñ; ñ, hala a yé inyu bôt ba ba mboñ bé béba i i kôli ni nyemb. Ndi béba yada i yé le i kôli ni nyemb. Me mbat bé mut nye ki nye le a soohe inyu ntén béba unu.
1 Yôhanes	62	5	17	Ngitelepsép yosôna i yé béba, ndi béba yada i yé le i kôli bé ni nyemb.
1 Yôhanes	62	5	18	Di nyi le i mut a ngwéé ni njel Nyambe a gwé bé lem i boñ béba, ndi Man Nyambe a ntat nye, to mut mbe a nla bé tihba nye.
1 Yôhanes	62	5	19	Di nyi le di nlôl yak Nyambe, ndi nkoñ ’isi wonsôna u yé isi ane i mut mbe.
1 Yôhanes	62	5	20	Ndi di nyi le Man Nyambe a bi lo, a ti ki bés pék, le ndi di bana yi i nu a yé maliga. Di yé ikété adna lôñni nu a yé maliga ni njel Man wé Yésu Kristô. Nyen a yé bañga Nyambe, a yé ki niñ boga.
1 Yôhanes	62	5	21	A boñge batitigi, yoña yihe ni bisat.
